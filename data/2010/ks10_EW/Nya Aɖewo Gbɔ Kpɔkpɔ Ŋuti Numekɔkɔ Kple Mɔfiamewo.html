<header>
<p class="contextTtl" id="p1" data-pid="1"><span id="page124" class="pageNum" data-no="124" data-before-text="124"></span><strong>Ta Wuievelia</strong></p>
<h1 id="p2" data-pid="2"><strong>Nya Aɖewo Gbɔ Kpɔkpɔ Ŋuti Numekɔkɔ Kple Mɔfiamewo</strong></h1>
</header>
<div class="openingContent"><p id="p3" data-pid="3" class="sa">Dzesidede ame siwo zɔna sakasaka</p>
<p id="p4" data-pid="4" class="sa">Srɔ̃kpekpewo</p>
<p id="p5" data-pid="5" class="sa">Srɔ̃gbugbɔgaɖe wòasɔ ɖe Ŋɔŋlɔawo nu</p>
<p id="p6" data-pid="6" class="sa">Ahasisrɔ̃ɖeɖe</p>
<p id="p7" data-pid="7" class="sa">Ŋutasẽnuwɔwɔ ɖe ɖeviwo ŋu</p>
<p id="p8" data-pid="8" class="sa">Nɔvi kpɔkplɔ yi ʋɔnui</p>
<p id="p9" data-pid="9" class="sa">Ne afɔkuwo dzɔ</p>
</div>
<div class="bodyTxt">
<div id="section1" class="section">
<h2 id="p10" data-pid="10"><strong>Dzesidede Ame Siwo Zɔna Sakasaka</strong></h2>
<div class="pGroup">
<p id="p11" data-pid="11" class="sb">1. Ɣeaɖewoɣi la, ahiã be woade dzesi ame siwo mele bubu aɖeke dem teokrasi ƒe ɖoɖowo ŋu o, togbɔ be womele nu vɔ̃ gã aɖeke wɔm si awɔe be kɔmiti nadrɔ̃ ʋɔnu wo o hã. (<a class="xt" data-xtid="208" href="jwpub://p/EW:1999530/1-6$p/EW:1999527/1-18"><em>w99 </em>7/15 axa 29-31</a>) Nuwɔna siawo dometɔ aɖewoe nye kuviawɔwɔ si nu sẽ ŋutɔ alo vodadadidileameŋu alo be ame nanye nukpoloeƒola si ɣesiaɣi ko ‘anɔ nu dem ame bubuwo ƒe nya si metsɔ egbɔ o me.’ (<a href="jwpub://b/NWT/53:3:11-53:3:11" data-bid="1-1" class="b">2 Tes. 3:11</a>) Wo dometɔ aɖewo hãe nye ametɔtrɔ to eme axɔ ŋutilãmenunɔamesi le esi, alo ame ɖokui ƒoƒo ɖe modzakaɖeɖe si edze ƒãa be mesɔ o me, alo gbeɖoɖoɖi si mesɔ ɖe se alo Ŋɔŋlɔawo nu o.—<a class="xt" data-xtid="200" href="jwpub://p/EW:1102014946/1-10:119"><em>od </em>axa 150-151</a>.</p>
<p id="p12" data-pid="12" class="sb">2. Ne <em>ame geɖe menya nu tso amea ƒe zɔzɔ sakasaka ŋu o </em>eye eƒe nuwɔna mede amewo ƒe gbɔgbɔmemenyenye afɔku me o la, nyuitɔe nye be woaxlɔ̃ nu amea ahaɖɔe ɖo. <strong>Mele be hamemetsitsiwo natsɔ dzitsitsi ayi nuxlɔ̃amenuƒo ƒo ge le hamea me o. </strong>Gake ne amea mele dzesi dem afɔ baɖa si ɖem wòle o, ke boŋ wògale <span id="page125" class="pageNum" data-no="125" data-before-text="125"></span>edzi nye ŋusẽkpɔɖeamedzi gbegblẽ le haa me la, ekema woaƒo nuxlɔ̃amenuƒoa na hamea.—<a href="jwpub://b/NWT/53:3:6-53:3:6" data-bid="2-1" class="b">2 Tes. 3:6,</a><a href="jwpub://b/NWT/53:3:14-53:3:15" data-bid="2-2" class="b"> 14, 15</a>; <a class="xt" data-xtid="208" href="jwpub://p/EW:1999530/1-6$p/EW:1999527/1-18"><em>w99 </em>7/15 axa 29-31</a>; <a class="xt" data-xtid="197" href="jwpub://p/E:1985290/1-16"><em>w85 </em>4/15 axa 30-31</a>, le yevugbe me.</p>
<ul><li><p id="p13" data-pid="13" class="su">  <strong>Le kpɔɖeŋu me, ne nɔvi aɖe le gbe ɖom ɖi kple “dzimaxɔsetɔ” la, mide dzesi nɔvi sia: </strong>Afɔɖeɖe gbãtɔe nye be hamemetsitsiwo naxlɔ̃ nu nɔvi si le zɔzɔm sakasaka eye woadze agbagba ɖe sia ɖe akpe ɖe eŋu. Ne amea <em>gbe nu sese godogodo </em>eye eƒe nuwɔna va le fu ɖem le haa me eye nuwɔna sia ate ŋu akaka ɖe nɔviwo dome la, ekema hamemetsitsiawo ate ŋu aƒo nya ta be ele vevie be yewoaƒo nuxlɔ̃amenuƒoa le hamea me.—<a href="jwpub://b/NWT/47:6:14-47:6:14" data-bid="3-1" class="b">2 Kor. 6:14;</a><a href="jwpub://b/NWT/53:3:11-53:3:11" data-bid="3-2" class="b"> 2 Tes. 3:11,</a><a href="jwpub://b/NWT/53:3:14-53:3:14" data-bid="3-3" class="b"> 14</a>; <a class="xt" data-xtid="207" href="jwpub://p/EW:1999527/13:510-18"><em>w99 </em>7/15 axa 31</a>.</p>
</li>
<li><p id="p14" data-pid="14" class="su">  Ate ŋu anɔ eme be menye ‘dzimaxɔsetɔe’ amea le gbe ɖom ɖi kplii ya o, ke boŋ gbeƒãɖela maxɔnyɔnyrɔ ye. Le go siawo me la, ɖewohĩ mahiã be woaƒo nuxlɔ̃amenuƒoa o—eku ɖe nu siwo le edzi yim, nɔvia ŋutɔ ƒe nɔnɔme si ɖem wòle le fiafiam, ale si gbegbe nyaa le fu ɖem na hamea, kple esiawo tɔgbi ŋu. Ke hã, ne gbeɖoɖoɖi le eya kple ame si mexɔ nyɔnyrɔ o dome eye taɖodzinuae nye be woava ɖe wo nɔewo la, ekema mele wɔwɔm ɖe Biblia ƒe nuxlɔ̃ame si le <a href="jwpub://b/NWT/46:7:39-46:7:39" data-bid="4-1" class="b">1 Korintotɔwo 7:39</a> be woaɖe srɔ̃ ‘le Aƒetɔ la ko me’ la dzi o, eye le esia ta anyo be woaxlɔ̃ nu wo lɔlɔ̃tɔe. Hamemetsitsiwo naɖɔ ŋu ɖo ahaɖe nugɔmesese afia ne wole edam kpɔ be ɖe nu si le dzɔdzɔm la nye ŋkubiãnya eye wòle fu ɖem na hamea ale gbegbe be wòahiã be woaƒo nuxlɔ̃amenuƒoa hã.—<a class="xt" data-xtid="200" href="jwpub://p/EW:1102014946/1-10:119"><em>od </em>axa 150-151;</a><a class="xt" data-xtid="210" href="jwpub://p/EW:2004486/1-14"> <em>w04 </em>7/1 axa 30-31</a>.</p>
</li>
</ul>
<p id="p15" data-pid="15" class="sb">3. Ne ame si le zɔzɔm sakasaka la ƒe nuwɔna dze ŋukpe dzi nɛ eye wòtrɔ nɔnɔme la, ekema zi ale si hamemetsitsiawo kpɔ asitɔtrɔ si wòwɔ le eƒe agbenɔnɔ ŋui la, zi nenema kee wo dometɔ ɖe sia ɖe atso nya me be yeagate ŋu adze hadede kplii kplikplikpli azɔ. Esia mee hamea akpɔe le be meganye ame si wode dzesii o.</p>
</div>
</div>
<div id="section2" class="section">
<h2 id="p16" data-pid="16"><span id="page126" class="pageNum" data-no="126" data-before-text="126"></span><strong>Srɔ̃kpekpewo</strong></h2>
<div class="pGroup">
<p id="p17" data-pid="17" class="sb">4. Hamemetsitsiwo ate ŋu aƒo nɔvi eve alo gbeƒãɖela maxɔnyɔnyrɔ eve siwo le afɔɖeɖe wɔm be yewoaxɔ nyɔnyrɔ la ƒe srɔ̃ɖenuƒo. Ne hamemetsitsi aɖe le susu me na ame eve siwo di be yewoaɖe yewo nɔewo la, woate ŋu abiae be wòaƒo srɔ̃ɖenuƒoa na yewo. Ne ame aɖeke mele susu me na wo o la, ekema hamemetsitsiwo ƒe haa ate ŋu atia wo dometɔ ɖeka be wòaƒo nuƒoa. (Dukɔ siwo me se ɖe mɔ le be hamemetsitsiwo nanɔ dziɖuɖua teƒe awɔ srɔ̃ɖeɖe la nade dzesii: Hamemetsitsi si le nuƒoa ƒo ge ahana woaka srɔ̃ɖetam la naka ɖe edzi be yedze le dukɔ alo nuto si me srɔ̃kpekpea le edzi yi ge le la ƒe se nu. Ne nuƒolaa medze le sea nu be wòana woaka srɔ̃ɖetam la o la, ekema hamemetsitsi bubu si ɖo sea ƒe nudidi siawo gbɔ la nana woaka srɔ̃ɖetam la ne nuƒolaa ƒo srɔ̃ɖenuƒoa vɔ. Hamemetsitsi si na woka srɔ̃ɖetam lae akpɔ egbɔ be wode asi srɔ̃ɖegbalẽawo te.) Ele na hamemetsitsi si woabia be wòaƒo srɔ̃ɖenuƒoa alo ana woaka srɔ̃ɖetam le srɔ̃kpekpea me la be wòadzro eɖokui me kpɔ be anye yeƒe didi be yeawɔ dɔ sia hã. (<a class="xt" data-xtid="205" href="jwpub://p/EW:1997285/4:242-7:516"><em>w97 </em>4/15 axa 24</a>; <a class="xt" data-xtid="194" href="jwpub://p/E:1984284/17-24"><em>w84 </em>10/1 axa 17-18 [<em>w84 </em>4/15 axa 13-14</a>, le yevugbe me]) Mɔɖeɖe meli be hamemetsitsiwo naƒo ame eve siwo meƒoa wo ɖokui ɖe Yehowa Ðasefowo ƒe subɔsubɔdɔa me o ƒe srɔ̃ɖenuƒo o. Nenema kee ne nyɔnyrɔxɔla aɖe be yeaɖe ame si mexɔ nyɔnyrɔ o, ame si ɖe eɖokui le haa me, alo ame si woɖe le haa me la, mele be hamemetsitsiwo naƒo wo ɖokui ɖe srɔ̃ɖeɖe sia tɔgbi me tẽe alo le nuxanuxa o. (<a href="jwpub://b/NWT/46:5:11-46:5:11" data-bid="5-1" class="b">1 Kor. 5:11;</a><a href="jwpub://b/NWT/46:7:39-46:7:39" data-bid="5-2" class="b"> 7:39</a>) Masɔ be ne ame eve woɖe wo nɔewo eye le ƒe aɖewo megbe wogbugbɔ srɔ̃ɖeɖea le wɔwɔm zi evelia la, ame nakpɔ gome le eme o, elabena esia awɔ abe ɖe srɔ̃ɖeɖe gbãtɔa mede blibo o ene.—<a class="xt" data-xtid="212" href="jwpub://p/EW:2006765/11-11"><em>w06 </em>10/15 axa 19 mm. 8</a>.<ins> Kpɔ October 12, 2010 ƒe lɛta si woŋlɔ na hamemetsitsiwo ƒe hawo katã ku ɖe srɔ̃kpekpe ŋuti ɖoɖowo kple ame ƒe dzedze agbugbɔ aɖe srɔ̃ wòasɔ ɖe Ŋɔŋlɔawo nu ŋu.</ins></p>
<p id="p18" data-pid="18" class="sb">5. Hafi hamemetsitsi nalɔ̃ aƒo srɔ̃ɖenuƒo la, ele be wòabia nya ame eve siwo di be yewoaɖe yewo nɔewo la tẽe, aɖaŋutɔe, <strong>ne wòanya ale si wonɔ agbee le woƒe zɔzɔ do ŋgɔ na srɔ̃ɖeɖea me. </strong>Wòakpɔ egbɔ be ame siwo katã le srɔ̃ɖeɖoɖoa me la nya mɔfiame siwo le míaƒe agbalẽ siwo gbɔna me la nyuie ahazɔ ɖe wo <span id="page127" class="pageNum" data-no="127" data-before-text="127"></span>dzi: <a class="xt" data-xtid="24" href="jwpub://p/EW:202008403/1-4$p/EW:202008404/1-10">November 2008 <em>Míaƒe Fiaɖuƒe Subɔsubɔdɔ, </em>axa 7</a> [axa 3, le yevugbe me]; <a class="xt" data-xtid="211" href="jwpub://p/EW:2006765/1-5:364$p/EW:2006766/$p/EW:2006767/">October 15, 2006 ƒe <em>Gbetakpɔxɔ, </em>axa 18-31</a>; <a class="xt" data-xtid="204" href="jwpub://p/EW:1997285/1-15">April 15, 1997 ƒe <em>Gbetakpɔxɔ</em>, axa 23-26</a>; kple <a class="xt" data-xtid="199" href="jwpub://p/E:1997285/1-20">October 1, 1984 ƒe <em>Gbetakpɔxɔ, </em>axa 14-19 [April 15, 1984 ƒe <em>Gbetakpɔxɔ, </em>axa 11-15</a>, le yevugbe me]. Ne wogblɔ be yewoƒo yewo ɖokui ɖe gbɔdɔdɔ ƒe agbe gbegblẽ nɔnɔ me, si ta wòle be ʋɔnudrɔ̃kɔmiti nana kpekpeɖeŋu wo la, ekema womate ŋu azã Fiaɖuƒe Akpata o. Ne womeɖe wo dometɔ aɖeke le haa me o la, ekema wogblẽe ɖe hamemetsitsia ŋutɔ si me nenye be aƒo nuƒoa le teƒe bubu. Hamemetsitsia abia nu tso srɔ̃kpekpea kple srɔ̃ɖekplɔ̃ɖoɖoa hã ŋu, eye ne ehiã la, wòaɖo ŋku nuwo dzi na wo dɔmenyotɔe ale be woate ŋu awɔ nu ameŋububutɔe. Gake ele be wòaɖo ŋku edzi be nu si ameawo ɖo be yewoawɔ la nye woawo ŋutɔ ƒe nya, zi ale si menya tsi tsitre ɖe Ŋɔŋlɔawo ŋu o ko. (<a href="jwpub://b/NWT/50:4:5-50:4:5" data-bid="6-1" class="b">Flp. 4:5</a>; <a class="xt" data-xtid="196" href="jwpub://p/E:1984284/5-16"><em>w84 </em>10/1 axa 14-16 [<em>w84 </em>4/15 axa 11-12</a>, le yevugbe me]) Ele be hamemetsitsia <strong>naka ɖe edzi hã be ŋugbetɔ kple ŋugbetɔsrɔ̃ la dze le se kple Ŋɔŋlɔawo nu be woaɖe wo nɔewo. </strong>Ne wo dometɔ aɖe ɖe srɔ̃ kpɔ la, ele be hamemetsitsia nabia be yeakpɔ srɔ̃gbegbalẽa ɖa ale be kakaɖedzi nasu esi be wowɔ srɔ̃gbegbea de goe. Ele be wòaka ɖe edzi hã be srɔ̃gbegbea sɔ ɖe Ŋɔŋlɔawo nu. Ne srɔ̃gbegbea do ŋgɔ na amea ƒe nyɔnyrɔxɔxɔ la, mele be hamemetsitsia nabu xaa be amea dze le Ŋɔŋlɔawo nu ate ŋu aɖe srɔ̃ bubu o, elabena nyɔnyrɔxɔxɔ mate ŋu ate fli ɖe amea ƒe srɔ̃ɖeɖe gbãtɔ me o. Ne ŋugbetɔa alo ŋugbetɔsrɔ̃a le hame bubu me la, ele be hamemetsitsia naƒo nu kple hame ma ƒe hamemetsitsiwo alo aŋlɔ lɛta na wo ne wòanya nu tso amea ƒe tenɔnɔ ŋu le hamea me, nenye be amea dze le Ŋɔŋlɔawo nu be wòaɖe srɔ̃, kple nya bubuawo.</p>
<p id="p19" data-pid="19" class="sb">6. <strong>Ne ame siwo di be yewoaɖe srɔ̃ la di be yewoazã Fiaɖuƒe Akpata la, </strong>ele be woaŋlɔ lɛta do ŋgɔ sãsãsã na srɔ̃ɖegbea ahagblɔ ŋkekea kple gaƒoƒo si dzi tututu wodi be yewoazã akpataa. Ele be Hamea Ƒe Subɔsubɔ Kɔmitia nanɔ hamemetsitsiwo ƒe haa teƒe awɔ dɔ tso woƒe biabia ŋuti kaba. Togbɔ be womele mɔ kpɔm <span id="page128" class="pageNum" data-no="128" data-before-text="128"></span>kokoko be srɔ̃tɔwo ŋu nɔlawo katã nanye nyɔnyrɔxɔlawo o hã la, mele be srɔ̃tɔwo ŋu nɔlawo dometɔ aɖeke nanye ame si ƒe agbenɔnɔ vlo hetsi tsitre ɖe Biblia ƒe gɔmeɖosewo ŋu o. (<a class="xt" data-xtid="24" href="jwpub://p/EW:202008403/1-4$p/EW:202008404/1-10"><em>km </em>11/08 axa 7</a> [axa 3, le yevugbe me]; <a class="xt" data-xtid="195" href="jwpub://p/E:1984284/25-28"><em>w84 </em>10/1 axa 18 [<em>w84 </em>4/15 axa 15</a>, le yevugbe me]) Ne woaɖo atsyɔ̃ na Fiaɖuƒe Akpataa alo agbugbɔ zikpuiawo aɖo la, ele be hamemetsitsiwo nada asi ɖe edzi gbã. Fiaɖuƒeha siwo wolé ɖe mɔ dzi alo esiwo le míaƒe hadzigbalẽ me koe wokpɔ mɔ azã. Hamemetsitsiwo ate ŋu aɖe mɔ be woava to ale si wɔnawo ayi edzi le srɔ̃kpegbea la me do ŋgɔ le Fiaɖuƒe Akpata me faa nenye be esia mado kplamatsɛ hamea ƒe ɖoɖo aɖeke o ko.</p>
<p id="p20" data-pid="20" class="sb">7. <strong>Srɔ̃ɖenuƒoa: </strong>Ele be tsɔɖui, bubu, kple vevienyenye nadze le eme. (<a href="jwpub://b/NWT/58:13:4-58:13:4" data-bid="7-1" class="b">Heb. 13:4</a>) Nuƒoa ƒe taɖodzinue nye be wòawɔ dɔ ɖe srɔ̃tɔ yeyeawo kple nuteƒekpɔlawo ƒe susu dzi ne woadze si dɔdeasi si Mawu na srɔ̃tɔwo, siwo gbɔ wòle be woakpɔ wòawɔ ɖeka kple Ŋɔŋlɔawo bliboe. Mesɔ be woato gliwo atsɔ ado nukokoe na amewo alo axlẽ hakpanyawo atsɔ aɖe modzaka na vavalawo le nuƒoa me o. Ne alɔdzedɔwɔƒea ta srɔ̃ɖenuƒogbalẽ le degbea me la, eyae wòle be woazã.</p>
<p id="p21" data-pid="21" class="sb">8. Esi wònye be hamemetsitsiwo ɖeɖe koe míetsɔ mɔfiame siwo ŋu míeƒo nu le va yi la ƒe akpa gãtɔ na ta la, <strong>ne hamemetsitsiwo li la, ekema woawoe aƒo srɔ̃ɖenuƒoa. </strong>(<a class="xt" data-xtid="24" href="jwpub://p/EW:202008403/1-4$p/EW:202008404/1-10"><em>km </em>11/08 axa 7</a> [axa 3, le yevugbe me]; <a class="xt" data-xtid="194" href="jwpub://p/E:1984284/17-24"><em>w84 </em>10/1 axa 17-18 [<em>w84 </em>4/15 axa 13-14</a>, le yevugbe me]) Gawu la, hamemetsitsiwoe nye Mawu ƒe Nya fiala siwo dzi woda asi ɖo, eya ta woawoe nye ame siwo dze wu ate ŋu aƒo nu tso Ŋɔŋlɔawo ƒe gɔmeɖose vevi siwo ku ɖe srɔ̃ɖeɖe ŋu la ŋu le ŋkeke tɔxɛ sia dzi.—<a href="jwpub://b/NWT/54:3:2-54:3:2" data-bid="8-1" class="b">1 Tim. 3:2</a>.</p>
</div>
</div>
<div id="section3" class="section">
<h2 id="p22" data-pid="22"><strong>Srɔ̃gbugbɔgaɖe Si Asɔ Ðe Ŋɔŋlɔawo Nu</strong></h2>
<div class="pGroup">
<p id="p23" data-pid="23" class="sb">9. <strong>Ele be hamemetsitsiwo nakpɔ nyuie </strong>ne wole mɔfiame nam ame aɖe nenye be asɔ le Ŋɔŋlɔawo nu be wòagbugbɔ srɔ̃ aɖe loo alo masɔ o, eye anyo be <strong>woabia mɔfiame tso alɔdzedɔwɔƒea </strong>ne nane do viviti ɖe wo. Esia nye nyateƒe, vevietɔ esi wònye be nyametsotso siwo ame awɔ le nya siawo tɔgbi me la, menye woa kple <span id="page129" class="pageNum" data-no="129" data-before-text="129"></span>srɔ̃a dome ƒomedodo ɖeɖe ko dzie wòakpɔ ŋusẽ ɖo o, ke boŋ akpɔ ŋusẽ ɖe woa kple Yehowa dome ƒomedodo hã dzi. Eya ta abe hamemetsitsiwo ene la, agba gã aɖe le mía dzi le nya siawo tɔgbi me, si ta wòle be míakpɔ nyuie ne míele aɖaŋu ɖom, vevietɔ ne nya aɖe me mele kɔkɔm tututu o.—<a href="jwpub://b/NWT/42:12:48-42:12:48" data-bid="9-1" class="b">Luka 12:48;</a><a href="jwpub://b/NWT/59:3:1-59:3:1" data-bid="9-2" class="b"> Yak. 3:1</a>.<ins> Kpɔ October 12, 2010 ƒe lɛta si woŋlɔ na hamemetsitsiwo ƒe hawo katã ku ɖe srɔ̃kpekpe ŋuti ɖoɖowo kple ame ƒe dzedze agbugbɔ aɖe srɔ̃ wòasɔ ɖe Ŋɔŋlɔawo nu ŋu.</ins></p>
<p id="p24" data-pid="24" class="sb">10. Ne ame aɖe agagbugbɔ srɔ̃ aɖe wòasɔ le Ŋɔŋlɔawo nu la, anɔ te ɖe nu etɔ̃ dzi: ne srɔ̃a ɖi <em>por·neiʹa </em>ƒe fɔ; ne egbe be yemaganɔ anyi kple ye srɔ̃ si ɖi fɔ la abe srɔ̃tɔ ene o; eye mlɔeba, ne exɔ srɔ̃gbegbalẽ le setɔwo gbɔ.—<a href="jwpub://b/NWT/40:5:31-40:5:32" data-bid="10-1" class="b">Mat. 5:31, 32;</a><a href="jwpub://b/NWT/40:19:9-40:19:9" data-bid="10-2" class="b"> 19:9;</a><a href="jwpub://b/NWT/58:13:4-58:13:4" data-bid="10-3" class="b"> Heb. 13:4</a>.</p>
<p id="p25" data-pid="25" class="sb">11. Ne nɔvi ɖeadzɔgbe aɖe tso srɔ̃a si hã nye xɔsetɔ nu be ewɔ ahasi, eye wòte ɖe hamemetsitsi aɖe ŋu bene <strong>yeaɖo kpe edzi be yekpɔ mɔ agbe ye srɔ̃ agaɖe bubu la, </strong>ele be hamemetsitsia natsɔ nyaa aɖo hamemetsitsiwo ƒe haa katã ŋkume. Amenutsolaa mekpɔ mɔ aɖe srɔ̃ bubu o, negbe ɖe kpeɖodzi li be srɔ̃a wɔ nu gbegblẽa, si ta wòdze na ʋɔnudrɔ̃kɔmiti ƒe nyadɔdrɔ̃. (<a href="jwpub://b/NWT/5:19:15-5:19:15" data-bid="11-1" class="b">5 Mose 19:15;</a><a href="jwpub://b/NWT/43:8:17-43:8:17" data-bid="11-2" class="b"> Yoh. 8:17</a>) Ne srɔ̃tɔ si nu wotso la le hame bubu me la, ele be woana hame ma ƒe hamemetsitsiwo nanya ɖaseɖiɖi si li ale be woate ŋu alé ŋku ɖe nyaa ŋu akpɔ be ele eme alo mele eme o hã. <em>Ele be woana gbeƒãɖela si tso srɔ̃a nu la nanya be mɔɖeɖe meli le Ŋɔŋlɔawo nu be wòaɖe srɔ̃ bubu o va se ɖe esime hamemetsitsiawo ku nyaa me heɖo kpe edzi be srɔ̃a ɖi fɔ hafi.</em></p>
<p id="p26" data-pid="26" class="sb">12. Ete ŋu dzɔna ɣeaɖewoɣi be kpeɖodzi meli kã be amea wɔ ahasi o, gake amea ŋutɔ ƒe nyameʋuʋu alo ɖasefo eve alo ɖasefo siwo wu ema ƒe ɖaseɖiɖi ɖee fia be etsi aƒe ɖeka me <em>zã blibo la katã </em>kple ame si ƒe vidzinu to vovo na etɔ (alo etsi aƒe ɖeka me kple ame si wonya be enye ŋutsu ŋutsugbɔdɔla alo nyɔnu nyɔnugbɔdɔla) <em>le nɔnɔme siwo mesɔ o me. </em>Ele be hamemetsitsiwo nabu nɔnɔmea ŋu nyuie. <em>Zã bliboa katãe </em>wonɔ wo nɔewo gbɔa? Ðe nɔnɔme si me wonɔ la <em>mesɔ oa? </em>Le kpɔɖeŋu me, ɖe wo ame evea ɖeɖe dzaa ko tsi afi ɖeka? Ðe kpeɖodzi li be lɔlɔ̃nya aɖe le wo domea? Aleke womlɔ anyiae? Ne kpeɖodzi meli be nɔvia wɔ ahasi o hã la, ate ŋu anɔ eme be ale si womlɔ anyiae mesɔ le agbe nyui <span id="page130" class="pageNum" data-no="130" data-before-text="130"></span>nɔnɔ ƒe susu nu o. Togbɔ be hamemetsitsiwo mate ŋu agblɔ na ame si di be yeagbe ye srɔ̃ la be mɔɖeɖe li be wòaɖe srɔ̃ bubu o, le esi womeɖo kpe ahasiwɔwɔ dzi o ta hã la, le ale si nyaawo va yii nu la, ne ame si di be yeagbe ye srɔ̃ la xɔe se le eɖokui me be ye srɔ̃ wɔ ahasi vavã la, hamemetsitsiawo ana wòase egɔme be eya ŋutɔe abu akɔnta na Yehowa le srɔ̃gbegbe si wòbu be esɔ ɖe Ŋɔŋlɔawo nu la ŋuti; ne eɖe srɔ̃ bubu la, kɔmiti madrɔ̃ ʋɔnui o.</p>
<p id="p27" data-pid="27" class="sb">13. <strong>Ne srɔ̃tɔ si nu wotso la menye Yehowa Ðasefo o </strong>(ne woɖee le haa me, alo eɖe eɖokui le haa me, alo mexɔ nyɔnyrɔ o) kura gɔ̃ hã la, le go sia hã me la, ele vevie be ɖasefo eve ya teti naɖi ɖase tso nu gbegblẽ wɔwɔa ŋu hafi srɔ̃a ate ŋu agbee agaɖe ame bubu wòasɔ ɖe Ŋɔŋlɔawo nu. Togbɔ be míegblɔe alea hã la, ate ŋu adzɔ be dzimaxɔsetɔ aɖe ŋutɔ <strong>naʋu eme kã na srɔ̃a si nye Kristotɔ la ɖeɖe dzaa ko be yewɔ ahasi. </strong>Ne srɔ̃tɔ Kristotɔ si meɖi fɔ o la xɔe se be nuvɔ̃meʋuʋua nye nyateƒe eye medi be yeaganɔ anyi kple dzimaxɔsetɔa abe srɔ̃tɔ ene o la, ate ŋu aŋlɔ lɛta na hamemetsitsiawo aɖe nyaa me. Ele be hamemetsitsiawo nadzro lɛtaa me. Ðe susu gobii aɖe li si ta woaxɔe ase be dzimaxɔsetɔa menɔ agbe gbegblẽ oa? Le kpɔɖeŋu me, ɖe eƒe nuvɔ̃meʋuʋua me mekɔ nyuie oa? Ðe dzimaxɔsetɔa gbe emegbe be yemeʋu nu vɔ̃ me na ye srɔ̃ oa? Ne nyaa me mele kɔkɔm o eye dzimaxɔsetɔ si nu srɔ̃a tso la lɔ̃ faa be yeaƒo nu kple hamemetsitsiawo la, hamemetsitsiawo ate ŋu abia gbe eya ŋutɔ tẽe. Ne susu gobii aɖeke meli si ta womaxɔ srɔ̃tɔ Kristotɔa ƒe nyaa dzi ase o la, hamemetsitsiawo ana wòase egɔme be eya ŋutɔe abu akɔnta na Yehowa le srɔ̃gbegbe si wòbu be esɔ ɖe Ŋɔŋlɔawo nu la ŋuti; ne eɖe srɔ̃ bubu la, kɔmiti madrɔ̃ ʋɔnui o.—<a class="xt" data-xtid="193" href="jwpub://p/E:1977729/1-14"><em>w77 </em>axa 607-608</a>, le yevugbe me.</p>
<p id="p28" data-pid="28" class="sb">14. Nu siwo aɖee afia be srɔ̃tɔ si meɖi fɔ o la medi be yeaganɔ anyi kple ye srɔ̃ abe srɔ̃tɔ ene o lae nye esi:</p>
<ul><li><p id="p29" data-pid="29" class="su">  Srɔ̃tɔ si meɖi fɔ o la <em>wɔ afɔɖeɖe </em>be yeagbe ye srɔ̃ do ŋgɔ na esese be ye srɔ̃ wɔ ahasi alo esi wòse nu le eƒe ahasiwɔwɔa ŋu vɔ megbe.</p>
</li>
<li><p id="p30" data-pid="30" class="su"><span id="page131" class="pageNum" data-no="131" data-before-text="131"></span>  Srɔ̃tɔ si ɖi fɔ la wɔ srɔ̃gbegbe ƒe afɔɖeɖe eye srɔ̃tɔ si meɖi fɔ o la <em>de asi srɔ̃gbegbalẽa te, si le fiafiam be metsi tsitre ɖe srɔ̃gbegbea ŋu o, </em>eɖanye do ŋgɔ na esese be ye srɔ̃ wɔ ahasi loo alo esi wòse nu le eƒe ahasiwɔwɔa ŋu vɔ megbe. Mide dzesii: Le dukɔ aɖewo me la, mɔɖeɖe li be srɔ̃tɔ maɖifɔ la nade asi agbalẽ aɖewo siwo ku ɖe srɔ̃gbegbe ŋu, siwo me setɔwo fia asi dzila si gbɔ wo viwo anɔ kple ga home si woatsɔ anɔ ƒomea dzi kpɔmee gake mafia be srɔ̃tɔ sia da asi ɖe srɔ̃gbegbea dzi o, la te; asidede agbalẽ siawo tɔgbi te <em>mefia </em>kokoko be egbe be yemaganɔ anyi kple yeƒe kpeɖeŋutɔa abe srɔ̃tɔ ene o.—<a class="xt" data-xtid="209" href="jwpub://p/EW:2000926/1-12"><em>w00 </em>12/15 axa 28-29</a>.</p>
</li>
<li><p id="p31" data-pid="31" class="su">  Togbɔ be srɔ̃tɔ maɖifɔ la agblɔe kple nu be yetsɔ nu vɔ̃a ke eye be yemedi be yeagbe ye srɔ̃ o hã la, <em>egbe gomekpɔkpɔ le gbɔdɔdɔ me kple srɔ̃a ɣeyiɣi didi aɖe, </em>ɖewohĩ ƒe ɖeka alo ƒe nanewo gɔ̃ hã. Hafi hamemetsitsiawo nagblɔ na srɔ̃tɔ si ɖi fɔ la be mɔɖeɖe li be wòagbe srɔ̃a le Ŋɔŋlɔawo nu la, ele be woabia mɔfiame tso alɔdzedɔwɔƒea. Mide dzesii: Mele be woazii ɖe srɔ̃tɔ maɖifɔ la dzi be wòawɔ nyametsotso kaba nenye be yeatsɔ nu vɔ̃a ake alo yematsɔe ake o.—<a class="xt" data-xtid="192" href="jwpub://p/E:1974808/1-11"><em>w74 </em>axa 671-672</a>, le yevugbe me.</p>
</li>
</ul>
</div>
</div>
<div id="section4" class="section">
<h2 id="p32" data-pid="32"><strong>Ahasisrɔ̃ɖeɖe</strong></h2>
<div class="pGroup">
<p id="p33" data-pid="33" class="sb">15. Ne ame eve gbe wo nɔewo eye wo dometɔ ɖeka ɖe ame bubu evɔ mɔɖeɖe meli le Ŋɔŋlɔawo nu be wòaɖe srɔ̃ bubu hafi o—le mɔ bubu nu la, ne <em>ahasiwɔwɔ mege ɖe nyaa me o, </em><span class="underline">eye </span><em>ame si meɖi fɔ o la megbe be yemaganɔ anyi kplii abe srɔ̃tɔ ene o</em>—la, ekema ahasisrɔ̃e ame ma ɖe. Le Yehowa ŋkume la, eɖe ame bubu evɔ srɔ̃a ŋutɔ gakpɔtɔ li. Ne ame aɖe ƒo eɖokui ɖe srɔ̃ɖeɖe sia tɔgbi me la, ele be ʋɔnudrɔ̃kɔmiti nanɔ anyi kplii.</p>
<p id="p34" data-pid="34" class="sb">16. Ne emegbe wogbugbɔ ame sia si woɖe le haa me xɔ la, ele be hamemetsitsiwo naɖɔ ŋu ɖo le mɔnukpɔkpɔ tɔxɛ siwo ŋu woadi be yewoaɖe mɔ nɛ le ŋu. Ate ŋu akpɔ gome le Fiaɖuƒe Akpata me dzadzraɖo kple eɖɔɖɔɖodɔwo me. Mlɔeba la, ate ŋu axɔ dɔdeasi le Teokrasi <span id="page132" class="pageNum" data-no="132" data-before-text="132"></span>Subɔsubɔ Sukua me ne esia maɖe fu na hamea o. Gake <strong>womade dɔ asi nɛ be wòakpɔ agbalẽwo, gakɔntawo, kple magazinewo dzi o, eye manye anyinɔƒegbɔkpɔla alo awɔ subɔsubɔdɔ siawo tɔgbi le hamea me o, zi ale si srɔ̃a gbãtɔ gakpɔtɔ le agbe, meɖe srɔ̃ haɖe o, eye meɖi <em>por·neiʹa </em>ƒe fɔ o.</strong>—<a class="xt" data-xtid="187" href="jwpub://p/E:1983209/9-16"><em>w83 </em>3/15 axa 29</a>, le yevugbe me.</p>
<p id="p35" data-pid="35" class="sb">17. Ne Kristotɔ aɖe meƒo eɖokui ɖe ahasisrɔ̃ɖeɖe me o gake <strong>wòɖoe koŋ ayetɔe wɔ ahasi ale be wòatso srɔ̃ɖeɖea me alo be ezi srɔ̃a si meɖi fɔ o la dzi wòva gbe be yemaganɔ anyi kplii abe srɔ̃tɔ ene o </strong>eye mlɔeba srɔ̃a lɔ̃ gbee la, ewɔ nu tovo ɖe srɔ̃a ŋu. (<a href="jwpub://b/NWT/39:2:14-39:2:16" data-bid="12-1" class="b">Mal. 2:14-16</a>) Eƒe nuwɔnaa le ko abe ahasisrɔ̃ɖeɖe ene, eye madze na mɔnukpɔkpɔ tɔxɛwo xɔxɔ le hamea me o, negbe ɖe <em>ƒe gbogbo aɖewo </em>va yi hafi.<ins><wbr />—Kpɔ September 7, 2011 ƒe lɛta si woŋlɔ na hamemetsitsiwo ƒe hawo katã hena mɔfiame siwo li ku ɖe ale si woadzra nuŋlɔɖi ɣaɣlɛwo ɖoe ŋu.</ins></p>
</div>
</div>
<div id="section5" class="section">
<h2 id="p36" data-pid="36"><strong>Ŋutasẽnuwɔwɔ Ðe Ðeviwo Ŋu</strong></h2>
<div class="pGroup">
<p id="p37" data-pid="37" class="sb">18. Ne wotso ame aɖe nu be ewɔ ŋutasẽnu ɖe ɖevi ŋu la, ele be <strong>miayɔ alɔdzedɔwɔƒea enumake </strong>ne woana mɔfiame mi, metsɔ le ƒe si ɖevia xɔ fifia alo ƒe si wòxɔ esime wobe nua dzɔ me o, ne edzɔ do ŋgɔ na ame si wobe ewɔ ŋutasẽnu ɖe ɖevi ŋu la ƒe nyɔnyrɔxɔxɔ gɔ̃ hã. Nudzɔdzɔ ɖe sia ɖe kple ale si alɔdzedɔwɔƒea ana mɔfiamee.<ins><wbr />—Kpɔ October 1, 2012 ƒe lɛta si woŋlɔ na hamemetsitsiwo ƒe hawo katã ku ɖe ŋutasẽnuwɔwɔ ɖe ɖevi ŋu ŋuti.</ins></p>
<p id="p38" data-pid="38" class="sb">19. Ŋutasẽnuwɔwɔ ɖe ɖevi ŋu nye nu vlo wɔwɔ. <strong>Mègagblɔ na ame si be wowɔ ŋutas̃enu ɖe ɖevi ŋu la be megaʋu goe na kpovitɔwo alo setɔ bubuawo o. </strong>Ne ame aɖe bia wò be yeagblɔe na setɔwo hã la, na eme nakɔ nɛ ƒãa be ne ame aɖe agblɔe na setɔwo alo magblɔe o la nye eya ŋutɔ ƒe nyametsotso, eye hamea mahe to na ame aɖeke ne egblɔe alo megblɔe o. Hamemetsitsiwo mabu fɔ ame aɖeke ne eyi ɖagblɔ nutsotsoa na setɔwo o. Ne ɖevia di be yeayi aɖagblɔ nu si dzɔ la na setɔwo la, ekpɔ mɔ awɔ esia faa.—<a href="jwpub://b/NWT/48:6:5-48:6:5" data-bid="13-1" class="b">Gal. 6:5</a>.</p>
<p id="p39" data-pid="39" class="sb">20. Ne ame si wonya be ewɔa gbɔdɔnu ɖe ɖeviwo ŋu ʋu yi hame bubu me la, ele be Hamea Ƒe Subɔsubɔ Kɔmiti naɖo lɛta ɖe hame yeyea ana woanya ame si ƒomevi va le wo gbɔ eye woagblɔ ale si wòle agbe nɔmee <span id="page133" class="pageNum" data-no="133" data-before-text="133"></span>fifia hã eme nakɔ nyuie. Ne lɛta aɖe tso alɔdzedɔwɔƒea gbɔ na hamea ku ɖe ame sia si wɔa gbɔdɔnu ɖe ɖeviwo ŋu ŋu la, mele be woaɖoe ɖe hame yeyea alo awɔ eƒe fotokɔpi o. Gake ele be woana hame yeyea nanya mɔxeɖenu siwo tututu alɔdzedɔwɔƒea da ɖe amea dzi, nenye be ɖe li nenema. Ele be woatsɔ lɛta si woŋlɔ tso amea ŋu ɖo ɖe hame yeyea ƒe kɔpi aɖo ɖe alɔdzedɔwɔƒea.</p>
<p id="p40" data-pid="40" class="sb">21. Ne wotso nɔvi aɖe nu be ewɔ ŋutasẽnu ɖe ɖevi ŋu gake wògblɔ be mele eme o evɔ ɖasefo ɖeka koe wɔ nutsotso sia la, miwɔ ɖe mɔfiame si gbɔna dzi ne eva eme be ame si nu wotso la ʋu yi hame bubu me. Hamemetsitsiawo nabia mɔfiame tso alɔdzedɔwɔƒea hafi aŋlɔ lɛta aɖo ɖe hame yeyea ƒe hamemetsitsiwo ku ɖe nutsotsoa ŋu. Anye kpekpeɖeŋu blibo na alɔdzedɔwɔƒea ne miaƒe lɛtaa gblɔ nya veviawo eye miena alɔdzedɔwɔƒea nya nu tso ame si nu wotso kple amenutsolaa siaa ƒe gbɔgbɔmetenɔnɔ kple ame si ƒomevi wonye la ŋu. Le ame si nu wotso gome la, ele be woakpɔ ŋuɖoɖo na biabia siwo gbɔna: (1) Aleke wòwɔa nu ɖe ɖeviwo ŋui? (2) Ðe wòlɔ̃ ɖe edzi be yewɔ nane ɖe ame si le ye nu tsom la ŋu ya, gake amenutsolae se egɔme le mɔ bubu nu tae wòle gbɔgblɔm be gbɔdɔnue yewɔ ɖe eŋua, alo ɖe wòle gbɔgblɔm be yemele ŋku ɖom nu si tututu gblɔm amenutsolaa le la dzi oa? (3) Nu ka gblɔm wòle be ema tae amea le ye nu tsom ɖo? (4) Le ɣeyiɣi siwo va yi me la, ɖe eƒe nuwɔna wɔe be woxlɔ̃ nui le gbɔdɔnuwɔna bubu aɖewo ŋu, le kpɔɖeŋu me, zɔzɔ kple nɔvinyɔnuwo le mɔ si mesɔ o nu, alo le amamaɖeɖenuwɔna aɖewo kpɔkpɔ ta? (5) Alekee nye eƒe gbɔgbɔmemenyenye? (6) Ðe hamemetsitsiawo katã xɔe se be enye ame si gbɔ woate ŋu agblẽ ɖeviwo ɖo faa? Le amenutsolaa gome la, ele be woakpɔ ŋuɖoɖo na biabia siwo gbɔna: (1) Ðe ɖevia alo sɔhɛa tsi le susu me tututua? (2) Ne wobu ƒe si ɖevia xɔ ŋu la, ɖe nu si ɖɔm wòle la nye nuwɔna si womele mɔ kpɔm be ame si xɔ ƒe ma nanya nu tso eŋu hafi oa? (3) Ðe wonya ɖevia alo edzilawo be wonye ame siwo dzi woate ŋu aka ɖo eye be wotsi le susu mea? (4) Ðe ɖevia ƒe amenutsonyawo to mɔ <span id="page134" class="pageNum" data-no="134" data-before-text="134"></span>ɖeka, alo mete ŋu gblɔ nyawo tẽe o, alo ɖe mele ŋku ɖom nya vevi aɖewo dzi oa? (<a class="xt" data-xtid="201" href="jwpub://p/EW:1995806/29:120-32$p/EW:1995807/1-14:599"><em>w95 </em>11/1 axa 25-26</a>) (5) Ŋkɔ ka ƒomevie le edzilawo ŋu? (6) Ðe wotsi le gbɔgbɔ mea, eye ɖe wotsi le seselelãme gomea? Ne alɔdzedɔwɔƒea bu nyaa ŋuti tsitotsito vɔ la, ana mɔfiame mi ku ɖe nutsotsoa ƒe akpa si ŋu wòle be miaŋlɔ nu tsoe aɖo ɖe hame yeyea ƒe hamemetsitsiawo ŋu, alo ne mahiã o la woagblɔ ema hã na mi.</p>
</div>
</div>
<div id="section6" class="section">
<h2 id="p41" data-pid="41"><strong>Nɔvi Kpɔkplɔ Yi Ʋɔnui</strong></h2>
<div class="pGroup">
<p id="p42" data-pid="42" class="sb">22. Apostolo Paulo na nuxlɔ̃ame sẽŋu le <a href="jwpub://b/NWT/46:6:1-46:6:8" data-bid="14-1" class="b">1 Korintotɔwo 6:1-8</a> be mele be Kristotɔ nakplɔ hati Kristotɔ ayi xexea me ƒe ʋɔnudrɔ̃ƒe be woakpɔ wo dome masɔmasɔ, siwo gbɔ wòle be hamemetsitsiwo nakpɔ hafi, la gbɔ na yewo o.—<a class="xt" data-xtid="203" href="jwpub://p/EW:1997204/18:500-28"><em>w97 </em>3/15 axa 21-22</a>; <a class="xt" data-xtid="198" href="jwpub://p/E:1986844/22-27"><em>w87 </em>4/1 axa 15 [<em>w86 </em>11/15 axa 20</a>, le yevugbe me]; <a class="xt" data-xtid="189" href="jwpub://p/E:101983086/1-32"><em>g83 </em>2/8 axa 13-15</a>, le yevugbe me; <a class="xt" data-xtid="191" href="jwpub://p/E:1973848/1-11"><em>w73 </em>11/15 axa 703-704</a>, le yevugbe me.</p>
<ul><li><p id="p43" data-pid="43" class="su">  Ne ame aɖe ŋe aɖaba ƒu Mawu ƒe Nya ƒe mɔfiame le nya sia me dzi la, <em>woate ŋu </em>axɔ hamea me agbanɔamedziwo le esi.</p>
</li>
<li><p id="p44" data-pid="44" class="su">  Vovototo aɖeke mele hati Kristotɔ kpɔkplɔ yi ʋɔnu kpakple dɔwɔƒe si Yehowa Ðasefowo ɖeɖe ko ɖo la hehe yi ʋɔnui dome o. Anye gɔmeɖose si le <a href="jwpub://b/NWT/46:6:1-46:6:8" data-bid="15-1" class="b">1 Korintotɔwo 6:1-8</a> dzi dada be woatsɔ dɔwɔƒe siwo nye nɔviwo ɖeɖe tɔ la dome masɔmasɔwo ayi xexea me ƒe ʋɔnudrɔ̃ƒee.</p>
</li>
<li><p id="p45" data-pid="45" class="sb">23. Gake senya aɖewo li siwo dzi hamea mekpɔ ŋusẽ ɖo o, eya ta woate ŋu atsɔ woawo ya ayi xexea me ƒe ʋɔnudrɔ̃ƒe eye manye gɔmeɖose alo taɖodzinu si le <a href="jwpub://b/NWT/46:6:1-46:6:8" data-bid="16-1" class="b">1 Korintotɔwo 6:1-8</a> la dzi dada o. Esia ƒe ɖewoe nye:</p>
</li>
<li><p id="p46" data-pid="46" class="su">  Srɔ̃gbegbalẽ xɔxɔ; nyametsotso siwo ku ɖe dzila si gbɔ ɖevi anɔ wòakpɔ edzi alo dzikpɔga si woanɔ ame srɔ̃ nam le srɔ̃gbegbe vɔ megbe la ŋu.</p>
</li>
<li><p id="p47" data-pid="47" class="su">  Nugblẽfexega biabia. Ne gbɔgbɔmenɔvi aɖe ƒe ʋu gblẽ nane na hati Kristotɔ alo hati Kristotɔ dze afɔku le eƒe ʋu me alo eƒe ʋu ƒo hati Kristotɔ la, ahiã le se nu be hati Kristotɔa nasama nɔvia ale be woana <span id="page135" class="pageNum" data-no="135" data-before-text="135"></span>nɔvi sia ƒe nugblẽfexeha naxe teƒeɖoɖoga na hati Kristotɔa.</p>
</li>
<li><p id="p48" data-pid="48" class="su">  Ne ame aɖe ƒe ŋkɔ le fetɔwo dome eye wòle be ame alo dɔwɔƒe si ɖu agba la naxe fe nɛ.</p>
</li>
<li><p id="p49" data-pid="49" class="su">  Asidada ɖe domenyinumagbalẽwo dzi le ku megbe.</p>
</li>
<li><p id="p50" data-pid="50" class="su">  Ne ame aɖe sama ehavi eye ehavi hã samae. Le kpɔɖeŋu me, ne <em>egodotɔ si ŋu woɖu fe le </em>sama nɔvi la, ahiã be le nɔvia ŋutɔ ƒe takpɔkpɔ ta wòasama ame si samae, togbɔ be gbɔgbɔmenɔviwo anɔ eme hã.</p>
</li>
<li><p id="p51" data-pid="51" class="su">  Ne nɔvi aɖe sama Ðasefo xɔnyɔnyrɔ bubu la, manye <a href="jwpub://b/NWT/46:6:1-46:6:8" data-bid="17-1" class="b">1 Korintotɔwo 6:1-8</a> dzi dada be ame si wosama la naʋli eɖokui ta alo be eya hã nasama ame si samae la o. Woɖatsɔ nyaa yi hamemetsitsiwo gbɔ kpɔ alo womeɖatsɔe yii kpɔ o, menye sedzidada be wòasamae o.</p>
</li>
</ul>
</div>
</div>
<div id="section7" class="section">
<h2 id="p52" data-pid="52"><strong>Ne Afɔkuwo Dzɔ</strong></h2>
<div class="pGroup">
<p id="p53" data-pid="53" class="sb"><ins>Kpɔ January 6, 2012 ƒe lɛta si woŋlɔ na hamemetsitsiwo ƒe hawo katã ku ɖe dzadzraɖo ɖe afɔkuwo ŋu ŋuti.</ins></p>
<p id="p54" data-pid="54" class="sb">24. Ne afɔku dzɔ eye wògblẽ nu le hame aɖe ŋu la, ele be hamemetsitsiwo nana kpekpeɖeŋu gbeƒãɖelawo le mɔ siwo gbɔna nu:</p>
<ul><li><p id="p55" data-pid="55" class="su">  <strong>Miaƒe afɔ netsɔ miakpɔe ɖa be kpekpeɖeŋu kawoe nɔviawo hiã na enumake hã. </strong>Ƒuƒoƒodzikpɔlawo axɔ ŋgɔ adi ƒome ɖe sia ɖe si le woƒe gbeadziƒuƒoƒoa me la ƒe mɔ ahabia woƒe agbe ta se. Emegbe woana ɖoɖowo gbɔ kpɔla nanya ale si wodee, alo ne meli o la, woagblɔe na hamemetsitsi bubu, ne afɔkua megblẽ naneke le nɔviawo ŋu o gɔ̃ hã.</p>
</li>
<li><p id="p56" data-pid="56" class="su">  <strong>Mikpɔ nu siwo hiã kpata la gbɔ </strong>miawɔ ɖoɖo woawɔ atike na wo eye woƒe asi nasu nuhiahiãwo abe tsinono, nuɖuɖu, kple afi si woamlɔ ene dzi. (<a href="jwpub://b/NWT/43:13:35-43:13:35" data-bid="18-1" class="b">Yoh. 13:35;</a><a href="jwpub://b/NWT/48:6:10-48:6:10" data-bid="18-2" class="b"> Gal. 6:10</a>) Ne wona kaklã do ŋgɔ be afɔku aɖe adzɔ, le kpɔɖeŋu me, tsi gã aɖe adza alo ahom atu la, ele be hamemetsitsiwo nakpɔ egbɔ be nɔviawo yi afi si le dedie, eye ne ɣeyiɣia ɖe mɔ <span id="page136" class="pageNum" data-no="136" data-before-text="136"></span>la, woadze agbagba woƒe asi nasu nuhiahiãwo dzi eye woamae na nɔviawo do ŋgɔ.</p>
</li>
<li><p id="p57" data-pid="57" class="su">  <strong>Mitu hamea ɖo le gbɔgbɔ me kple seselelãme gome, </strong>eye ne mienya kpɔ asinu vi aɖe ko la, midze hamea ƒe kpekpewo wɔwɔ gɔme enumake.—<a class="xt" data-xtid="216" href="jwpub://p/EW:202007006/1-6$p/EW:202007007/1-10"><em>km </em>1/07 axa 8</a>; <a class="xt" data-xtid="190" href="jwpub://p/E:101996446/1-11"><em>g96 </em>6/22 axa 17</a>, le yevugbe me.</p>
</li>
<li><p id="p58" data-pid="58" class="su">  Ne wolé ŋku ɖe ŋutilãmenu siwo hiã na nɔviawo kpata ŋu vɔ la, woakpɔe ɖa hã be ɖe woƒe nunɔamesi aɖewo dome gblẽ hã. Ðe ale si afɔkua gblẽ nu le Fiaɖuƒe Akpatawo kple nɔviawo ƒe aƒewo ŋui la de ŋgɔa alo mede ŋgɔ o? (Nudomegbegblẽ si de ŋgɔ ƒe kpɔɖeŋu aɖewoe nye be zingliwo nafo ɖa le xɔta eye xɔgbatiawo nakaka, tsi naɖɔ gbanaa ɖe aƒe me; nudomegbegblẽ si mede ŋgɔ o ƒe kpɔɖeŋu aɖewoe nye be zingli ɖeka alo eve aɖewo nafo ɖa le xɔta, fesre ɖeka alo eve aɖewo nakaka, kple bubuawo.) Be <strong>woate ŋu aƒo nyawo katã nu ƒu la, </strong>hamemetsitsi siwo le nutoa me ate ŋu ana kpekpeɖeŋu ne woanya ale si afɔkua gblẽ nui. Ne woƒo nya siawo nu ƒu vɔ teti ko la, ɖoɖowo gbɔ kpɔla alo hamemetsitsi bubu <strong>nana nutome sue dzikpɔla nanya </strong>nɔviawo ƒe fɔfɔme kple ale si gbegbe afɔkua gblẽ nu le nɔviawo ŋui.</p>
</li>
<li><p id="p59" data-pid="59" class="su">  Ne <strong>nutome sue dzikpɔla </strong>ƒe asi ka nya siwo katã hamemetsitsiawo ƒo ƒui ɖo ɖee la, <strong>ayɔ alɔdzedɔwɔƒea enumake. </strong>Alɔdzedɔwɔƒea akpɔe ɖa be nɔviawo agahiã kpekpeɖeŋu bubu aɖewo hã.</p>
</li>
<li><p id="p60" data-pid="60" class="su">  <strong>Kpekpeɖeŋu bubu </strong>si woagate ŋu ana hãe nye be woakpɔe ɖa be alɔdodo kae tso dziɖuɖua gbɔ hã.—<em>w66 </em>2/1 axa 95-96, le yevugbe me.</p>
</li>
</ul>
<p id="p61" data-pid="61" class="sb">25. Ne menye afi si miele lae afɔkua dzɔ le o la, hamemetsitsiwo ate ŋu axɔ ŋgɔ ana kpekpeɖeŋu le mɔ siwo gbɔna nu:</p>
<ul><li><p id="p62" data-pid="62" class="su">  Miɖo ŋku nɔviawo dzi le miaƒe gbedodoɖawo me.—<a href="jwpub://b/NWT/47:1:8-47:1:11" data-bid="19-1" class="b">2 Kor. 1:8-11</a>.</p>
</li>
<li><p id="p63" data-pid="63" class="su">  Ne miedi be yewoana gakpekpeɖeŋu la, miate ŋu aɖo miaƒe nudzɔdzɔawo ɖe afi si miele la ƒe alɔdzedɔwɔƒea <span id="page137" class="pageNum" data-no="137" data-before-text="137"></span>tẽe alo to hamea dzi; miagblɔ be enye nudzɔdzɔ hena alɔdodo xexea me katã ƒe dɔa. Esia awɔe be, to Dziɖuha ƒe ɖoɖo siwo wòɖo anyi dzi la, “kluvi nuteƒewɔla kple aɖaŋudzela” akpɔ xexea me katã ƒe nɔviwo ƒe habɔbɔa ƒe nuhiahiãwo gbɔ le ɖoɖo nu.—<a href="jwpub://b/NWT/40:24:45-40:24:47" data-bid="20-1" class="b">Mat. 24:45-47;</a><a href="jwpub://b/NWT/46:14:33-46:14:33" data-bid="20-2" class="b"> 1 Kor. 14:33,</a><a href="jwpub://b/NWT/46:14:40-46:14:40" data-bid="20-3" class="b"> 40</a>; <a class="xt" data-xtid="215" href="jwpub://p/EW:202005007/1-1"><em>km </em>1/05 “Nyabiaɖaka.”</a></p>
</li>
<li><p id="p64" data-pid="64" class="su">  Migaɖo nuhiahiãwo alo nu bubuwo ɖe afi si afɔkua dzɔ le o, negbe ɖe nɔvi siwo woɖo kpekpeɖeŋunanadɔa nu la bia tso mia si be miawɔe nenema. Esia awɔe be woana kpekpeɖeŋu ame siwo dzi nua dzɔ ɖo la le ɖoɖo nyuitɔ nu ahama nuawo le hiahiãa nu.</p>
</li>
<li><p id="p65" data-pid="65" class="su">  Migaƒo ka na alɔdzedɔwɔƒea le esi miedi be yewoase nu tso afɔkua ŋu ta ko o, elabena esia axe mɔ na ame siwo dzi afɔkua dzɔ ɖo ne woawo hã di be yewoaƒo ka na alɔdzedɔwɔƒea.</p>
</li>
</ul>
<p id="p66" data-pid="66" class="sb">26. <strong>Ne afɔku dzɔ la, </strong>gbeƒãɖelawo ate ŋu awɔ mɔnukpɔkpɔa ŋu dɔ nyuie afa akɔ na amewo le gbɔgbɔ me, eye ne anya wɔ la, woana kpekpeɖeŋu si sɔ ɖe hiahiãa nu. Ebia ɣeyiɣi kple agbagbadzedze geɖe be woate ŋu akpe ɖe nɔviawo ŋu le mɔ siawo nu. Ke hã, lɔlɔ̃ na xexea me katã ƒe nɔviwo ƒe habɔbɔa aʋã mí be míawɔ nu si míate ŋui be míana kpekpeɖeŋu ame siwo hiã tu.—<a href="jwpub://b/NWT/47:8:1-47:8:12" data-bid="21-1" class="b">2 Kor. 8:1-12</a>.</p>
</div>
</div>
</div>
