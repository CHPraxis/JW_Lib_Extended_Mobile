
Ta Adelia
Dzadzraɖo Hena Ʋɔnudɔdrɔ̃

Mitsɔ ŋuɖɔɖo tia hamemetsitsi siwo anɔ ʋɔnudrɔ̃kɔmitia me
Hamemetsitsiwo abu akɔnta na Yehowa le ʋɔnu ɖe sia ɖe si woadrɔ̃ ŋu
Miwɔ ɖoɖo siwo sɔ hena ʋɔnudɔdrɔ̃a



Ʋɔnudrɔ̃kɔmitia Kple Eƒe Zimenɔla Tiatia

1. Ne ehiã be woaɖo ʋɔnudrɔ̃kɔmiti la, hamemetsitsi siwo le Fiaɖuƒe Akpataa me ɣemaɣi natia hamemetsitsi siwo anɔ kɔmitia me kple wo dometɔ si anye eƒe zimenɔla. (Kpɔ 2:12) Hamemetsitsi siwo woatia nanye ame siwo bua nu ŋu nyuie heɖɔa ŋu ɖo. Togbɔ be womagblɔ nu si dzɔ la na hamemetsitsiwo ƒe haa tsitotsito o hã la, ele be nu si woagblɔ ya nate ŋu akpe ɖe hamemetsitsiawo ŋu woakpɔe ɖa be nu si dzɔ la nye nu gbegblẽ wɔwɔ si ta woate ŋu aɖe ame le haa me ɖo hã, eye ne nenemae la, woanya wo dometɔ siwo dze akpɔ nya ma tɔgbi gbɔ nyuie wu. (km 9/77 axa 5-6, le yevugbe me) Zi geɖe la, anyo wu ne hamemetsitsi yeyewo subɔ gbã kple hamemetsitsi siwo kpɔ nuteƒe wu. Megadzɔ gbeɖe be hamemetsitsi yeyewo nanye nuteƒekpɔlawo ko o, ke boŋ woanye ʋɔnudrɔ̃kɔmitia me tɔwo ŋutɔŋutɔ. Gake le nya sesẽ aɖewo gome la, ahiã be hamemetsitsi kpɔnuteƒe ene alo atɔ̃ kura gɔ̃ hã nanɔ kɔmitia me.
2. Ne hamemetsitsiwo kpɔe be madzɔ dzi na ame si ŋu nyaa ku ɖo la be hamemetsitsi aɖe nanɔ kɔmitia me o la, ekema anyo be womatia hamemetsitsi ma o. Ne hamemetsitsi aɖe nye ame si ŋu nyaa ku ɖo ƒe ƒometɔ kplikplikpli, alo woa kplii wowɔ ŋutilãmedɔ ɖekae kpɔ, alo wonye xɔ̃ veviwo va yi la, ekema anyo be wòaganɔ kɔmitia me o. (km 9/77 axa 6, le yevugbe me) Ne hamemetsitsiwo ƒe agbɔsɔsɔ si anɔ kɔmitia me mede o la, hamemetsitsiwo ƒe haa ate ŋu abia kpekpeɖeŋu tso hamemetsitsi aɖe si le hame aɖe si te ɖe wo ŋu me la gbɔ, eye woawɔ esia to hame sia ƒe hamemetsitsiwo dzi. Le go siawo me la, miate ŋu abia nutome sue dzikpɔla be wòatɔ asi ame aɖewo dzi na mi.



Miaƒe Susu Kple Dzi Dzadzraɖo Hena Ʋɔnudɔdrɔ̃

3. Agbanɔamedzi gã aɖee wònye be ame nanɔ ʋɔnudrɔ̃kɔmiti me. Yehowa teƒee miele le ʋɔnu drɔ̃m, eye miabu akɔnta nɛ le ʋɔnu si miedrɔ̃ ŋuti. (2 Kron. 19:6, 7) Miaƒe nyametsotsoa ate ŋu akpɔ ŋusẽ geɖe ɖe ame si miele ʋɔnu drɔ̃mee, eƒe ƒometɔ Kristotɔwo, kple hamea me tɔ bubuwo dzi, eye ŋusẽkpɔɖeamedzia ate ŋu anɔ anyi ɣeyiɣi didi aɖe. Ɣesiaɣi si miasubɔ le ʋɔnudrɔ̃kɔmiti me la, midzro agbalẽ sia ƒe Ta 5-7 me gbã.
4. Ne woɖe mɔ nu gbegblẽ wɔla matrɔdzime gakpɔtɔ le haa me la, ame sia azu amɔwɔʋãnu si agblẽ nu le hamea ŋu. (Gal. 5:9) Azɔ hã ne womeɖe ame sia le haa me o la, ana eya ŋutɔ kple ame bubu siwo nya nu tso eƒe nu vɔ̃a ŋu la nabu nu gbegblẽ si wòwɔ la nu tsɛe. (Nyagb. 8:11) Le go bubu me la, asesẽ na ame si womedrɔ̃ ʋɔnu dzɔdzɔe na o la be wòagaɖo gbɔgbɔmelãmesẽ me.—Mat. 18:6.
5. Miate ŋu anye ʋɔnu dzɔdzɔe drɔ̃lawo le Yehowa ƒe kpekpeɖeŋu me. (Mat. 18:18-20) Mido gbe ɖa miabia nunya, nugɔmesese, kple Mawu ƒe gbɔgbɔ kɔkɔea. (1 Fia. 3:9; Flp. 1:9, 10; Yak. 1:5) Miwɔ numekuku tsitotsito beléletɔe le Biblia srɔ̃gbalẽwo me, ke menye be mianɔ te ɖe nuteƒekpɔkpɔ siwo su mia si le ʋɔnudrɔ̃nyawo me va yi ɖeɖe ko dzi o. (Lod. 15:28) Miwɔ miaƒe ŋutete katã be miakpɔ nu si tututu dzɔ kple nɔnɔme si koŋ amea ɖe fia la adze sii.—Lod. 18:13, 17.



Ame Si Ŋu Nyaa Ku Ðo La Kpekpe Be Wòado Go Kple Ʋɔnudrɔ̃kɔmitia

6. Anyo wu be hamemetsitsi eve naƒo nu kple amea akpee be wòava do go kple ʋɔnudrɔ̃kɔmitia. Ele be nya siwo gbɔna la nadze le amekpekpea me:
  Mina eme nakɔ nɛ be ʋɔnudrɔ̃kɔmitie le ekpem.

  Migblɔ nu si wobe wòwɔ la nɛ.

  Migblɔ game si miadrɔ̃ nyaa, afi si miadrɔ̃e le, kple ale si amea awɔ ake ɖe kɔmitia ƒe zimenɔlaa ŋu ne ɖoɖoa mesɔ nɛ o la nɛ.


7. Ne anya wɔ la, mikpe kplii le Fiaɖuƒe Akpata me. Kpekpe le teokrasi wɔnawo teƒe sia awɔe be ame sia ame nawɔ nu bubutɔe; awɔe hã be nya ɣaɣlawo nanye nya ɣaɣla vavã.
8. Ele be hamemetsitsi siwo wotia be woanɔ ʋɔnudrɔ̃kɔmitia me la nawɔ woƒe ŋutete ɖe sia ɖe awɔ ɖoɖo ɖe nyaa gbɔ kpɔkpɔ ŋu kaba. Ne wogblẽ nyaa ɖe ya me la, ate ŋu agblẽ nu le hamea kple ame si ŋu nyaa ku ɖo la siaa ŋu. Ne ʋɔnudrɔ̃kɔmitia dze agbagba ʋuu do kpoe be yewoakpe ame si ŋu nyaa ku ɖo la kple nu gake wòle sisim le wo nu la, ekema ʋɔnudrɔ̃kɔmitia naŋlɔ agbalẽ atsɔ ayɔe. (Migagblẽ nya ɣaɣlawo ɖe telefon alo mɔ̃ siawo tɔgbi dzi da ɖi nɛ loo alo aɖo e-mail ɖee o.) Ne ʋɔnudrɔ̃kɔmitia aŋlɔ agbalẽ atsɔ ayɔe la, ele be woade asi agbalẽa te, eye nu siwo míegblɔ va yi be woadze le amekpekpea me ne ɖe woakpee kple nu la ke nadze le agbalẽa me. Ne anya wɔ la, miɖo agbalẽa ɖee le mɔ si ana kakaɖedzi hamemetsitsiawo be exɔe la nu. Ne wodze agbagba ʋuu be yewoakpee gake medze edzi o, eye womate ŋu aɖo kpe edzi kɔtɛ be exɔ amekpekpea o la, ekema woaɖe asi le nyaa ŋu gbɔ.
9. Ne elɔ̃ ɖe ʋɔnudrɔ̃kɔmitia ƒe amekpekpea dzi, gake mete ŋu va o la, ekema ʋɔnudrɔ̃kɔmitia nagbugbɔ ɖoɖo bubu awɔ, eye woadze agbagba agakpee ake. Ne ame si ŋu nyaa ku ɖo meva kpe kpli wo o, evɔ kakaɖedzi li be exɔ amekpekpe evelia hafi, eye edze ƒãa be ɖe mele lɔlɔ̃m be ʋɔnudrɔ̃kɔmitia nanɔ anyi kpli ye o la, kɔmitia ayi nyadɔdrɔ̃a dzi gake womatso nya me o va se ɖe esime wode ŋugble le kpeɖodzi siwo le nyaa ŋu kple ɖasefowo ƒe ɖaseɖiɖi ŋu vɔ hafi.
10. Ne ame si ŋu nyaa ku ɖo la ɖoe kplikpaa be yemakpe kple ʋɔnudrɔ̃kɔmitia o, eye wòna hamemetsitsiawo nya la, kɔmitia ate ŋu adrɔ̃ nyaa amea manɔmee, eye magahiã be woaɖo amekpekpe bubu ɖee o.—Kpɔ 7:29.



Kpekpe Kple Srɔ̃tɔwo

11. Ne nɔvi si ŋu nyaa ku ɖo la nye nyɔnu srɔ̃tɔ la, nyuitɔe nye be woakpe kple woa kple srɔ̃a dzixɔsetɔa. Eyae nye eƒe ta, eye agbagba siwo wòadze be yeakpe ɖe eŋu, aɖɔe ɖo ahafia mɔe la ate ŋu aɖe vi geɖe. (1 Kor. 11:3) Ne nɔnɔme tɔxɛ aɖewo do mo ɖa, alo hamemetsitsiwo kpɔe be masɔ be woana srɔ̃ŋutsua nanɔ wo dome o le nyɔnua ƒe dedienɔnɔ ta la, anyo be hamemetsitsiawo naƒo ka na alɔdzedɔwɔƒea.
12. Ne nɔvi si ŋu nyaa ku ɖo la nye ŋutsu srɔ̃tɔ la, mahiã be srɔ̃a nava o. Gake ne ŋutsua di be ye srɔ̃ nanɔ yewo dome la, mɔɖeɖe li, gake manɔ anyi le nyadɔdrɔ̃a katã me o. Ʋɔnudrɔ̃kɔmitia nekpɔ egbɔ be nya ɣaɣla nanye nya ɣaɣla.
13. Ne srɔ̃ŋutsua wɔ ahasi la, eƒe agbanɔamedzie wònye be wòagblɔ nyateƒea na srɔ̃a. Ele be ʋɔnudrɔ̃kɔmitia nabia gbe srɔ̃nyɔnu Kristotɔa kaba ne woanya nya si tututu ŋutsua gblɔ nɛ. Ne ŋutsua gbe godogodo be yemagblɔe na ye srɔ̃ be yewɔ ahasi o la, ele be hamemetsitsiawo nagblɔe na nyɔnua be le srɔ̃a ƒe agbe si wònɔ ta la, ekpo ɖe egbɔ be wòawɔ nyametsotso nenye be agbee le Ŋɔŋlɔawo nu alo magbee o. Ele be hamemetsitsiawo nana srɔ̃nyɔnua nanya hã be ne elɔ̃ woa kple ŋutsua gakpɔ gome le gbɔdɔdɔ me la, ekema mɔɖeɖe megali le Ŋɔŋlɔawo nu be wòagbee ahaɖe ame bubu o. Gake womegagblɔ nya bubu aɖeke nɛ wu esia o. Le go bubu me la, hamemetsitsiwo ate ŋu ade dzesii be togbɔ be ŋutsua ʋu eme na srɔ̃a be yewɔ ahasi hã la, megblɔ eƒe nu gbegblẽ wɔwɔa ŋuti nya katã nɛ o, eye wògblẽ nya vevi aɖewo siwo wòle be nyɔnua nanya hafi la ɖi. Mele be hamemetsitsiawo nagblɔ nya ɣaɣla vevi siawo na nyɔnua o, gake woate ŋu aɖo aɖaŋu na nyɔnua be wòagbugbɔ nyaa abia srɔ̃a. Ne ŋutsua megagblɔ nya bubu aɖeke na srɔ̃a o hã la, ale si nyawo va yii la ana nyɔnua nakpɔe adze sii kɔtɛ be ŋutsua le nya aɖe ɣlam ɖe ye, eye esia ate ŋu akpe ɖe eŋu wòawɔ nyametsotso nenye be yeatsɔ nu vɔ̃a akee alo yematsɔe akee o.



Kpekpe Kple Ðevi Xɔnyɔnyrɔwo

14. Anyo ŋutɔ be hamemetsitsiawo nado go kple ɖevia kpakple edzila Kristotɔwo, elabena woawo ƒe agbanɔamedzie wònye be woanyii ahana hehee. Ne ame si ŋu nyaa ku ɖo la le edzila Kristotɔwo gbɔ, gake menye ɖevie wòganye o la, mahiã kokoko be hamemetsitsiawo nana edzilawo hã nanɔ wo dome o. Gake ne ame si ŋu nyaa ku ɖo la le edzilawo gbɔ, evɔ ezu ame tsitsi le se nu eteƒe medidi o, eye edzilawo di be yewoanɔ nyadɔdrɔ̃a me eye eya ŋutɔ megbe o la, ʋɔnudrɔ̃kɔmitia ate ŋu aɖe mɔ na wo be woanɔ nyadɔdrɔ̃a me va se ɖe afi aɖe.



Kpekpe Kple Ame Siwo Le Gaxɔ Me

15. Ne ʋɔnudrɔ̃kɔmiti di be yeakpe kple ame si le gaxɔ me, si ŋu nya ku ɖo la, ate ŋu anɔ eme be setɔwo ya maɖe mɔ be ame etɔ̃a katã nakpe kplii le ɣeyiɣi ɖeka me o. Ne nenemae la, mele be ʋɔnudrɔ̃kɔmitia nakpɔ nyaa gbɔ to telefon dzi o, le kpɔɖeŋu me, womazã telefonkadodo si awɔe be wo katã naƒo nu kple wo nɔewo le ɣeyiɣi ɖeka me o. Ele be hamemetsitsiawo nakpɔ egbɔ be kɔmitia me tɔ eve nado go kplii le teƒe si awɔe be nyawo nanɔ ɣaɣla. Mele be ame bubuwo nanɔ afi ma kpli wo esime wole gbe biam ame si ŋu nyaa ku ɖo la o. Emegbe hamemetsitsi evea nadzro nyaa me kple kɔmitia me tɔ etɔ̃lia ale be ʋɔnudrɔ̃kɔmitia nawɔ nyametsotso azɔ. Ele be ʋɔnudrɔ̃kɔmitia me tɔ eve nana gaxɔmenɔlaa nase nyametsotsoa. Ne nyametsotsoae nye be woaɖee le haa me la, hamemetsitsiawo nana wòanya, eye woaɖe eme nɛ be ne nyametsotsoa medze eŋu o la, ate ŋu ana woagbugbɔ nyaa adrɔ̃ nɛ, eye woagblɔ afɔ bubu siwo ahiã be wòaɖe la nɛ. Ne hamemetsitsi ɖeka koe setɔwo aɖe mɔ na be wòaƒo nu kplii la, ekema ʋɔnudrɔ̃kɔmitia nado ŋgɔ atso nya me le nya siwo hamemetsitsia abia ne eyi la ŋu. Ekema ʋɔnudrɔ̃kɔmitia me tɔ eve nayi, ɖeka ɖe ɖeka yome, eye wo dometɔ ɖe sia ɖe nabiae nya mawo ke pɛpɛpɛ. Emegbe ʋɔnudrɔ̃kɔmitia akpe ahawɔ nyametsotso. Ne nya tɔxɛ aɖewo do mo ɖa la, mibia mɔfiame tso alɔdzedɔwɔƒea.



Ne Ame Si Ŋu Nyaa Ku Ðo La Be Yeawu Ye Ðokui

16. Ne wole ame aɖe ƒe nya drɔ̃m, eye amea be yeawu ye ɖokui la, anyo ŋutɔ ne kɔmitia tɔ te nyaa dɔdrɔ̃ hetrɔ ɖe kpekpeɖeŋunana amea be wòaɖɔ eƒe susu ɖo ŋu. (Kpɔ 7:12) Kɔmitia nena kakaɖedzii be yewoƒe didi vevie nye be yewoakpe ɖe eŋu, eye azɔ woaƒo nu tso blanuiléledɔ kple ameɖokuiwuwu ƒe nyawo ŋu; woatu woƒe nyamedzodzroa ɖe Ŋɔŋlɔawo kple Biblia srɔ̃gbalẽwo dzi. (Lod. 3:11, 12; 4:13; Heb. 12:5, 6, 11-13) Ne wolé ŋku ɖe nɔnɔme si me amea le ŋu la, ɖewohĩ anyo be woawɔ esia le ŋkeke ɖeka alo eve megbe. Hamemetsitsiawo ate ŋu adzra ɖo ɖe esia wɔwɔ ŋu ne wodzro nyati siwo akpe ɖe wo ŋu be woate ŋu awɔ nu kple blanuiléla sia veveseseɖeamenutɔe me. (w00 9/15 axa 3-7; w88 10/15 axa 25-29, le yevugbe me; 11/15 axa 21-24, le yevugbe me; w82 6/1 axa 9-14, le yevugbe me) Mele be ʋɔnudrɔ̃kɔmitia nakpɔ nyaa gbɔ wòaxɔ ɣeyiɣi didi wu ale si dze o, elabena esia ate ŋu ana nu nate ɖe ame si ŋu nyaa ku ɖo la dzi. Edze be woawɔ nuŋlɔɖiwo be woatsɔ ada ɖe nya ɣaɣlawo dzraɖoƒe; woaŋlɔ ɣletiŋkeke siwo dzi woƒo nu kple amea kpakple mawunyakpukpuiwo kple míaƒe agbalẽwo me nyati siwo me wodzro. Woade asi nuŋlɔɖia te ahadae ɖe afi si wodzra nyaa ŋuti nuŋlɔɖi mamlɛawo ɖo. Ne ʋɔnudrɔ̃kɔmitia mele ta kpɔm na nya aɖe o la, woate ŋu abia mɔfiame tso alɔdzedɔwɔƒea.



Ne Ame Si Ŋu Nyaa Ku Ðo La Be Yeatsɔ Nyaa Ayi Ʋɔnui

17. Ne ame si ŋu nyaa ku ɖo be yeakplɔ hamemetsitsiawo ayi ʋɔnui la, ekema ele be hamemetsitsiawo naɖe asi le nyaa ŋu gbɔ, eye woaƒo ka na alɔdzedɔwɔƒea enumake.
18. Ne nyadzɔdzɔdɔwɔla aɖe, alo senyala si le ame si ŋu nyaa ku ɖo teƒe, bia gbe hamemetsitsiawo la, womegagblɔ nya aɖeke nɛ tso nyaa ŋu alo aɖo kpe edzi be ʋɔnudrɔ̃kɔmiti aɖe le dɔ wɔm tso nya aɖe ŋu o. Nu si woagblɔ boŋ ye nye esi: “Yehowa Ðasefowo ƒe gbɔgbɔmenyonyo kple ŋutilãme dedienɔnɔ le vevie ŋutɔ na hamemetsitsiwo, elabena woawoe woɖo be ‘woakplɔ alẽha la.’ Hamemetsitsiwo meʋua go ale si wowɔa kpɔkplɔdɔ siae o. Nana be nyawo nanɔ ɣaɣla alea wɔnɛ be wònɔa bɔbɔe be ame sia ame si di hamemetsitsiwo ƒe kpekpeɖeŋu la mevɔ̃na be woava ʋu go yeƒe nyawo emegbe o. Le esia ta, hamemetsitsiwo ɖakpe kple hamea me tɔ aɖe hele kpekpeɖeŋu namee fifia o, woɖawɔ esia le ɣeyiɣi si va yi me o, míegblɔnɛ na ame aɖeke o.” Ne ehiã la, hamemetsitsiawo ate ŋu axɔ ame si le nyaa biam la ƒe ŋkɔ kple telefon xexlẽdzesi, eye woagblɔ nɛ be ase yewo ŋkɔ to yewoƒe senyala dzi. Ekema hamemetsitsiawo naƒo ka na alɔdzedɔwɔƒea enumake.
19. Ne setɔwo bia hamemetsitsiwo be woatsɔ hamea ƒe nuŋlɔɖi aɖewo siwo me nya ɣaɣlawo le na yewo, alo be woaɖi ɖase le hamea ƒe nya ɣaɣla aɖewo ŋu la, ele be hamemetsitsiawo naƒo ka na alɔdzedɔwɔƒea enumake.



