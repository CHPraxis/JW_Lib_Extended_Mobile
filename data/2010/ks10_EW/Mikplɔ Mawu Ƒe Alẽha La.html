<header>
<p class="contextTtl" id="p1" data-pid="1"><span id="page6" class="pageNum" data-no="6" data-before-text="6"></span><strong>Ta Gbãtɔ</strong></p>
<h1 id="p2" data-pid="2"><strong>Mikplɔ Mawu Ƒe Alẽha La</strong></h1>
</header>
<div class="openingContent"><p id="p3" data-pid="3" class="sa">Alẽkplɔla nyui awɔ eƒe ŋutete ɖe sia ɖe be yeasrɔ̃ alẽkplɔla siwo nye Yehowa kple Via, eye awɔ esia ne eɖe lɔlɔ̃ fia alẽawo le mɔ siwo gbɔna nu:</p>
<p id="p4" data-pid="4" class="sa">Alẽawo nyinyi</p>
<p id="p5" data-pid="5" class="sa">Alẽawo kpɔkplɔ</p>
<p id="p6" data-pid="6" class="sa">Alẽawo ta kpɔkpɔ</p>
</div>
<div class="bodyTxt">
<div id="section1" class="section">
<div class="pGroup">
<p id="p7" data-pid="7" class="sb">1. Yehowa de dɔ asi na hamemetsitsiwo be woalé be na eƒe alẽ xɔasi siwo wòtsɔ Via ƒe ʋu ƒle la. (<a href="jwpub://b/NWT/44:20:28-44:20:28" data-bid="1-1" class="b">Dɔw. 20:28</a>) Togbɔ be agbanɔamedzi gã aɖee esia nye hã la, to gbɔgbɔ kɔkɔea ƒe kpekpeɖeŋu dzi la, hamemetsitsiwo ate ŋu alé be na alẽawo ale si dze. Hekpe ɖe kpɔɖeŋu si Yehowa ŋutɔ ɖo abe Dzikpɔla Gãtɔ ene ŋu la, edɔ eya ŋutɔ Via si nye “alẽkplɔla nyui la” ɖo ɖe anyigba dzi be wòagblẽ “kpɔɖeŋu” ɖi na mí. (<a href="jwpub://b/NWT/43:10:11-43:10:11" data-bid="2-1" class="b">Yoh. 10:11;</a><a href="jwpub://b/NWT/60:2:21-60:2:21" data-bid="2-2" class="b"> 1 Pet. 2:21,</a><a href="jwpub://b/NWT/60:2:25-60:2:25" data-bid="2-3" class="b"> 25</a>) Mawu ƒe Nya si woŋlɔ ɖi la nyo “na nufiafia, na nyagbename, na ɖɔɖɔɖo, na amehehe le dzɔdzɔenyenye me.” (<a href="jwpub://b/NWT/55:3:16-55:3:16" data-bid="3-1" class="b">2 Tim. 3:16</a>) Gawu la, enaa mɔfiame siwo sɔna ɖe ɣeyiɣia nu la mí to “kluvi nuteƒewɔla kple aɖaŋudzela” la dzi. (<a href="jwpub://b/NWT/40:24:45-40:24:45" data-bid="4-1" class="b">Mat. 24:45</a>) Wotrɔ asi le agbalẽ sia ŋu be wòakpe ɖe hamemetsitsiwo ŋu ‘woakplɔ Mawu ƒe alẽha la.’—<a href="jwpub://b/NWT/60:5:2-60:5:2" data-bid="5-1" class="b">1 Pet. 5:2</a>.</p>
<p id="p8" data-pid="8" class="sb">2. <em>‘Mikplɔ Mawu Ƒe Alẽha La’ </em>nye agbalẽ si ŋu wotrɔ asi le be wòana mɔfiame vevi siwo akpe ɖe hamemetsitsiwo ŋu ale be woate ŋu akpɔ hamea ƒe nyawo gbɔ nyuie. Ta vovovowoe le agbalẽ sia me, eye ta ɖe sia ɖe ƒo nu tso miaƒe dɔa ƒe akpa aɖe koŋ ŋu. Míena xexlẽdzesi ta ɖe sia ɖe, eye míena xexlẽdzesi memama ɖe sia ɖe hã. Le esia ta la, ta kple memama ƒe xexlẽdzesiwoe míetsɔ fia asi agbalẽa me nyawo. Le kpɔɖeŋu me, woaŋlɔ ta 5, memama 10 ale: “5:10.” Aleae míeŋlɔ tawo kple <span id="page7" class="pageNum" data-no="7" data-before-text="7"></span>memamawo ƒe xexlẽdzesiwoe tsɔ fia asi teƒe vovovowo le agbalẽ sia me. Esi míedi be agbalẽ sia nanɔ kpokploe ta la, meƒo nu tso hamemetsitsiwo ƒe dɔa ƒe akpa ɖe sia ɖe ŋu o. Ɣeaɖewoɣi la, ahiã be nàdi nyatakaka vevi aɖewo le agbalẽ bubuwo alo lɛta siwo woŋlɔ na hamemetsitsiwo me. Nɔ ŋudzɔ ɖe mɔfiame kple asitɔtrɔ siwo vana ŋu bene teokrasi mɔfiame yeyewo nanɔ nyanya na wò.</p>
<p id="p9" data-pid="9" class="sb">3. Abe hamemetsitsi ene la, wò taɖodzinu vevitɔ nanye be yeasrɔ̃ Yehowa, Dzikpɔla Gãtɔ la, kple Via le ale si nàwɔ nu ɖe alẽawo ŋui me. (<a href="jwpub://b/NWT/49:5:1-49:5:1" data-bid="6-1" class="b">Ef. 5:1</a>) Yehowa ɖo kpɔɖeŋu ɖi na dzikpɔlawo le ale si wònye lɔlɔ̃ Mawu kple Ʋɔnudrɔ̃la deblibo si ƒe mɔwo katã dzɔ ɣesiaɣi la me.</p>
</div>
</div>
<div id="section2" class="section">
<h2 id="p10" data-pid="10"><strong>Míaƒe Dzikpɔla Lɔ̃ame La</strong></h2>
<div class="pGroup">
<p id="p11" data-pid="11" class="sb">4. Yehowa ɖea eƒe lɔlɔ̃ fiaa mí to nuwɔna me. Eya ŋutɔe ɖe afɔa gbã hedɔ Via ɖa be wòava ku ɖe mía ta. (<a href="jwpub://b/NWT/43:3:16-43:3:16" data-bid="7-1" class="b">Yoh. 3:16</a>) Ena míedze si nyateƒea, eye wòʋu mɔnukpɔkpɔa na mí be míade ha kple eƒe xexea me katã ƒe habɔbɔa ƒe akpa si wokpɔna la. (<a href="jwpub://b/NWT/43:6:44-43:6:44" data-bid="8-1" class="b">Yoh. 6:44;</a><a href="jwpub://b/NWT/66:7:9-66:7:10" data-bid="8-2" class="b"> Nyaɖ. 7:9, 10</a>) Esi Mawu lɔ̃ mí tae nuɖuɖu, nudodo, agbe, lãmesẽ, kple nu nyui bubu geɖewo sua mía si ɖo. Lɔlɔ̃ ʋãa Mawu wòsea míaƒe gbɔdzɔgbɔdzɔwo gɔme na mí. (<a href="jwpub://b/NWT/19:103:14-19:103:14" data-bid="9-1" class="b">Ps. 103:14</a>) Mɔ siwo nu Yehowa ɖe eƒe lɔlɔ̃ si mía dometɔ aɖeke medze na hafi o fia mí le la sɔ gbɔ loo! Kpɔɖeŋu si Yehowa ɖo la fia mí ale si míaɖe lɔlɔ̃ afia mía haviwoe, vevietɔ hamea me tɔwo.—<a href="jwpub://b/NWT/62:4:19-62:4:19" data-bid="10-1" class="b">1 Yoh. 4:19</a>.</p>
<p id="p12" data-pid="12" class="sb">5. Míaƒe Dzikpɔla Gãtɔ la léa be na eƒe amewo hekpɔa wo ta le ŋutilã kple gbɔgbɔ me siaa. (<a href="jwpub://b/NWT/19:145:20-19:145:20" data-bid="11-1" class="b">Ps. 145:20;</a><a href="jwpub://b/NWT/20:18:10-20:18:10" data-bid="11-2" class="b"> Lod. 18:10</a>) Ele be hamemetsitsiwo hã nalé be na eƒe amewo ahakpɔ wo ta nenema ke. Gɔmesese si koŋ le Helagbe me nya si gɔme woɖe be dzikpɔla ŋue nye ame si tsɔa beléle kpɔa nu ta. Hamemetsitsiwo dzea agbagba nɔa ŋudzɔ ɖe nɔvi ɖe sia ɖe kple ƒomewo ƒe nuhiahiãwo ŋu heɖea afɔ siwo hiã tsɔ kpena ɖe wo ŋu. (<a href="jwpub://b/NWT/23:32:1-23:32:2" data-bid="12-1" class="b">Yes. 32:1, 2</a>) Ne míesrɔ̃ Yehowa la, alẽha si le míaƒe dzikpɔkpɔ te ase le wo ɖokuiwo me be yewole dedie, eye woƒe dzi adze eme.—<a href="jwpub://b/NWT/52:2:7-52:2:8" data-bid="13-1" class="b">1 Tes. 2:7, 8</a>.</p>
</div>
</div>
<div id="section3" class="section">
<h2 id="p13" data-pid="13"><span id="page8" class="pageNum" data-no="8" data-before-text="8"></span><strong>Mawu Si Lɔ̃a Dzɔdzɔenyenye Eye Wònye Nublanuikpɔla</strong></h2>
<div class="pGroup">
<p id="p14" data-pid="14" class="sb">6. Yehowa ƒe dzɔdzɔenyenye kple nublanuikpɔkpɔ dze ƒãa le ale si wòkpɔ aglãdzedze si do mo ɖa le Eden gbɔe me. Ewɔ nu le dzɔdzɔenyenye me le ʋɔnu si wòdrɔ̃ ame etɔ̃ siwo ɖoe koŋ dze aglã ɖe eƒe dziɖulanyenye ŋu la me. Gake ekpɔ nublanui le eƒe ʋɔnudɔdrɔ̃a me hã, esi wògblɔ ɖi be ame aɖe ava ana ɖeɖe Adam kple Xawa ƒe dzidzimevi siwo womedzi ɣemaɣi o. (<a href="jwpub://b/NWT/1:3:15-1:3:15" data-bid="14-1" class="b">1 Mose 3:15</a>) Le dzɔdzɔenyenye me Yehowa ɖe mɔ ameƒomea kpɔ nu vɔ̃ me tsonu si wodze na. (<a href="jwpub://b/NWT/5:32:4-5:32:5" data-bid="15-1" class="b">5 Mose 32:4, 5</a>) Gake le nublanuikpɔkpɔ me la, ewɔ ɖoɖo ɖe woƒe ɖeɖekpɔkpɔ ŋu, eye wòna agbe mavɔ ƒe mɔkpɔkpɔ wo. Tafe ƒe ɖoɖoa ŋutɔ nye dzɔdzɔenyenye ɖeɖe fia—agbe deblibo ɖe agbe deblibo teƒe. (<a href="jwpub://b/NWT/54:2:6-54:2:6" data-bid="16-1" class="b">1 Tim. 2:6</a>) Nublanuikpɔkpɔ gã ka gbegbee nye esi dze le tafe ƒe ɖoɖoa me! Enye amenuveve na ameƒomea si bu mɔkpɔkpɔ.—<a href="jwpub://b/NWT/43:1:17-43:1:17" data-bid="17-1" class="b">Yoh. 1:17;</a><a href="jwpub://b/NWT/49:1:7-49:1:7" data-bid="17-2" class="b"> Ef. 1:7</a>.</p>
<p id="p15" data-pid="15" class="sb">7. Yehowa ɖenɛ fiaa amewo ƒe ƒuƒoƒowo kple ame ɖekaɖekawo be dzɔdzɔetɔ kple nublanuikpɔlae yenye. David dze na ku le nu vɔ̃ si wòwɔ kple Bat-Seba ta, gake Mawu ɖe nublanuikpɔkpɔ gã aɖe fiae esi wòtrɔ dzi me vavã hese veve vevie ɖe eƒe nuwɔnaa ta. (<a href="jwpub://b/NWT/10:12:13-10:12:13" data-bid="18-1" class="b">2 Sam. 12:13;</a><a href="jwpub://b/NWT/19:51:4-19:51:4" data-bid="18-2" class="b"> Ps. 51:6,</a><a href="jwpub://b/NWT/19:51:17-19:51:17" data-bid="18-3" class="b"> 19</a>) Yehowa na mɔnukpɔkpɔ dzɔdzɔme Israel be Kristo ƒe ŋugbetɔ la me tɔwo nadzɔ tso wo me. Gake esi wònye be menye wo katãe wɔ ɖe Yehowa ƒe amekpekpea dzi o ta la, le eƒe nublanuikpɔkpɔ me la, ena amekpekpea yi na Samariatɔwo, eye emegbe na dukɔ bubuwo me tɔwo hã.—<a href="jwpub://b/NWT/44:8:14-44:8:14" data-bid="19-1" class="b">Dɔw. 8:14;</a><a href="jwpub://b/NWT/44:10:45-44:10:45" data-bid="19-2" class="b"> 10:45;</a><a href="jwpub://b/NWT/44:15:14-44:15:14" data-bid="19-3" class="b"> 15:14;</a><a href="jwpub://b/NWT/45:11:25-45:11:25" data-bid="19-4" class="b"> Rom. 11:25</a>.</p>
<p id="p16" data-pid="16" class="sb">8. Togbɔ be egbea hamemetsitsiwo ya mate ŋu anya nu si le amewo ƒe dzi me o hã la, ele be woanye nu dzɔdzɔe wɔlawo kple nublanuikpɔlawo siaa le woƒe nuwɔwɔ ɖe amewo ŋu me. Ne hamemetsitsiwo le nu xlɔ̃m ame alo le ʋɔnu drɔ̃m la, ele be woatsɔ Mawu ƒe dzidzenuwo awɔ dɔe pɛpɛpɛ le ame sia ame gome. Wogblɔ nu si dim Yehowa le tso hamemetsitsiwo si la le <a href="jwpub://b/NWT/5:1:16-5:1:17" data-bid="20-1" class="b">5 Mose 1:16, 17;</a><a href="jwpub://b/NWT/33:6:8-33:6:8" data-bid="20-2" class="b"> Mixa 6:8 kple</a><a href="jwpub://b/NWT/40:5:7-40:5:7" data-bid="20-3" class="b"> Mateo 5:7</a>. Ne hamemetsitsiwo nye ame siwo mekpɔa ame ŋkume o, wolɔ̃a dzɔdzɔenyenye, <span id="page9" class="pageNum" data-no="9" data-before-text="9"></span>eye wokpɔa nublanui la, akpe ɖe wo ŋu woana hamea nanɔ dzadzɛ eye woado ŋusẽ alẽha la ƒe xɔse.</p>
<p id="p17" data-pid="17" class="sb">9. Be nànye hamemetsitsi nyui la, ele be nàlé be na Yehowa ƒe alẽ xɔasiawo abe ale si eya ŋutɔ léa be na woe ene—to lɔlɔ̃ kple dɔmenyo, ameŋkumemakpɔmakpɔ, kple nublanuikpɔkpɔ le ʋɔnudɔdrɔ̃ me ɖeɖe fia me. Yehowa ƒe amewo, eye vevietɔ Yehowa kple Via, kpɔa ŋudzedze blibo ɖe agbagba siwo katã dzem nèle ɖe hamea ta ŋu. Míele gbe dom ɖa be Yehowa nayra ɖe “gbɔgbɔ si nèɖena fiana la” dzi.—<a href="jwpub://b/NWT/55:4:22-55:4:22" data-bid="21-1" class="b">2 Tim. 4:22</a>.</p>
</div>
</div>
</div>
