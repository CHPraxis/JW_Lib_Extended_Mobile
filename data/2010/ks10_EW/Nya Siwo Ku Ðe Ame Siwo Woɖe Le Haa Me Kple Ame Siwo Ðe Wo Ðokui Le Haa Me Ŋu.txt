
Ta Ewolia
Nya Siwo Ku Ðe Ame Siwo Woɖe Le Haa Me Kple Ame Siwo Ðe Wo Ðokui Le Haa Me Ŋu

Miyi ɖasrã wo dometɔ siwo dze la kpɔ ƒe sia ƒe
Miɖe mɔ woaxɔ agbalẽ siwo woawo ŋutɔ woazã la le Fiaɖuƒe Akpata me
Mikpe ɖe ame siwo le gome kpɔm le hadede si mesɔ o me kple ƒometɔ si woɖe le haa me alo eya ŋutɔ ɖe eɖokui le haa me la ŋu




1. Zi ɖeka le ƒea me la, hamemetsitsiwo ƒe haa akpɔe ɖa be ame kawoe woɖe le haa me alo ɖe wo ɖokui le haa me, siwo le woƒe anyigbamamaa me hã. Woayi aɖasrã wo dometɔ ɖe sia ɖe si wokpɔ be edze la kpɔ ne woakpɔe ɖa be ele didim be yeatrɔ agbɔ hã. (wVol. 112 No. 8 axa 21-23 [w91 4/15 axa 22-23, le yevugbe me]) Ame siwo mele be woasrã kpɔ o lae nye esi: xɔsegbela siwo kpɔtɔ le tsitre tsim ɖe habɔbɔa ŋu, ame siwo le mɔnu dim le nɔviawo ŋu be woakplɔ wo ade nu vɔ̃ me, kple ame siwo gakpɔtɔ le gbɔgblɔm godogodo be yewomedi be kadodo aɖeke nanɔ yewo kple Mawu ƒe amewo dome o. Hamemetsitsiwo ƒe haa natia wo dometɔ eve woayi aɖasrã ame ɖe sia ɖe si dze la kpɔ; ne anya wɔ la, woanye hamemetsitsi siwo nya nu tso amea ƒe nyaa ŋu nyuie. Le sasrãkpɔ sia si maxɔ ɣeyiɣi boo o me la, hamemetsitsiawo nagblɔ nu si amea ate ŋu awɔ be wòatrɔ agbɔ la nɛ dɔmenyotɔe. Le go aɖewo me la, ahiã be woasrã wo kpɔ wu zi ɖeka. Hamemetsitsi eve siawo agblɔ ale si wodee la na Hamea Ƒe Subɔsubɔ Kɔmitia eye woana hamemetsitsiwo ƒe ha bliboa hã nanya le hamemetsitsiwo ƒe kpekpe si woagawɔ me.
2. Ne hamemetsitsiwo se be ame si woɖe le haa me alo ame si ɖe eɖokui le haa me la ʋu la, mele be woaɖo eƒe Hamea Me Gbeƒãɖela Ŋuti Nuŋlɔɖigbalẽvi (S-21) alo amea ŋuti nya ɣaɣlawo ɖe hame si ƒe anyigbamama me wòle fifia alo dea kpekpewo le o. Esi wònye be mate ŋu akpɔ gome le gbeadzi subɔsubɔdɔa me o ta la, edze be eƒe S-21 gbalẽviawo nakpɔtɔ anɔ afi si woɖee le haa me le alo afi si wòɖe eɖokui le haa me le. Ke hã, woaɖo lɛta kpui aɖe ɖe hame si ƒe anyigbamama me wòle la ƒe hamemetsitsiwo ne woanya be ame aɖe si woɖe le haa me alo eya ŋutɔ ɖe eɖokui le haa me la va le woƒe anyigbamamaa me, eye woana eƒe adrɛs wo. Esia awɔe be hamemetsitsi siwo le afi ma la naɖe afɔ siwo hiã eye woate ŋu ayi aɖasrãe kpɔ ƒe sia ƒe nenye be edze. Mahiã be woaƒo nu tso eƒe nya si gbɔ ʋɔnudrɔ̃kɔmitia kpɔ la ŋu tsitotsito le lɛtaa me o. Gake ne hamemetsitsiawo de dzesi nane si awɔe be medze be wòanɔ ame siwo woasrã kpɔ ƒe sia ƒe dome o, alo ne le susu aɖewo ta ele vevie be hamemetsitsi siwo le hame si me wòle fifia me la nakpɔ nyuie le amea ŋu la, ekema ele be esiawo ya nadze le lɛtaa me.
3. Ne kpeɖodzi li be ame aɖe trɔ dzi me eye wòdi be woagbugbɔ ye axɔ ɖe haa me, eye esia dze le tɔtrɔ siwo wòwɔ le eƒe agbenɔnɔ ŋu me, alo wòbia be nu kae yeawɔ be woagbugbɔ ye axɔ hã la, hamemetsitsi siwo wotia be woasrãe kpɔ la anɔ anyi kplii ahagblɔ nu siwo wòahiã be wòawɔ ne woagbugbɔe axɔ ɖe haa me la nɛ dɔmenyotɔe.
4. Mɔɖeɖe li be ame si woɖe le haa me alo eya ŋutɔ ɖe eɖokui le haa me la naxɔ magazine alo agbalẽ bubu siwo eya ŋutɔ azã la le agbalẽxɔƒea le Fiaɖuƒe Akpata me. Ame siawo maxɔ Míaƒe Fiaɖuƒe Subɔsubɔdɔ ya o. Ne ame aɖe nye xɔsegbela eye wonyae nyuie be ezãa míaƒe agbalẽwo tsɔ tsia tsitre ɖe habɔbɔa ŋu la, hamemetsitsiwo ate ŋu atso nya me be woagana agbalẽ aɖekee o.
5. Wole mɔ kpɔm be ame siwo woɖe le haa me alo ame siwo ɖe wo ɖokui le haa me la ŋutɔ nawɔ ɖoɖo na woƒe ʋuɖoɖo hena hamea ƒe kpekpewo dede. Ke hã, ate ŋu adzɔ ɣeaɖewoɣi be asesẽ na ame si woɖe le haa me alo eya ŋutɔ ɖe eɖokui le haa me, si le agbagba dzem vevie be tenɔnɔ nyui nagasu ye si le Yehowa gbɔ la be eya ŋutɔ nakpɔ eƒe ʋuɖonyawo gbɔ. Ðewohĩ ʋu mele eya ŋutɔ si o eye eƒe ƒometɔwo alo ame bubuwo hã mate ŋu akpe ɖe eŋu o. Ðewohĩ ʋuɖoga mele esi o alo ʋukpɔkpɔ sesẽna le afi si wòle. Ðewohĩ ale si mɔa didii, eƒe dedienɔnɔ, alo yame ƒe nɔnɔme madeamedzi wɔe be manyo be wòazɔ afɔ o. Ne nɔnɔmeawo sẽ ŋu alea gbegbe la, hamemetsitsiwo ate ŋu adae kpɔ be woate ŋu ana kpekpeɖeŋu aɖee hã. (w81 9/15 axa 18 mm. 14, le yevugbe me) Ɣesiaɣi si woana kpekpeɖeŋu sia tɔgbi la, woabui ko abe ʋu ɖeka ɖoɖo kple amea ene eye womado vivi ɖe eŋu alo aɖo dze kplii o, le esi woɖee le haa me alo eya ŋutɔ ɖe eɖokui le haa me ta. (2 Yoh. 10, 11) Hamemetsitsiawo nanɔ ŋku lém ɖe nɔnɔmeawo ŋu ale be ɖoɖo ka kee woɖawɔ na ame siawo tɔgbi o, ame aɖeke nagawɔ eŋu dɔ le mɔ madzemadze nu o.
6. Ne wode dzesii be hamea me tɔ aɖewo le gome kpɔm le hadede si mesɔ o me kple ƒometɔ si woɖe le haa me alo eya ŋutɔ ɖe eɖokui le haa me, evɔ menye aƒe ɖeka mee wole o la, ele be hamemetsitsiwo naxlɔ̃ nu nɔvi siawo ahazã Ŋɔŋlɔawo atsɔ aɖɔ wo ɖo. Midzro nya siwo le agbalẽ siwo gbɔna me la me kpli wo: “God’s Love [L’amour de Dieu]” gbalẽa, axa 207-208; June 1, 1988 ƒe Gbetakpɔxɔ axa 27-31 [April 15, 1988 axa 26-30, le yevugbe me]; alo nyati si nye “Ðe Kristotɔwo Ƒe Nuteƒewɔwɔ Fia Ne Edzɔ Be Woɖe Wò Ƒometɔ Aɖe Le Hamea Me,” si dze le Míaƒe Fiaɖuƒe Subɔsubɔdɔ August 2002 tɔ me. Ne edze ƒãa be Kristotɔ aɖe ƒe nuwɔna mele ɖeka wɔm kple ameɖeɖelehame ƒe taɖodzinua o eye mele aɖaŋuɖoɖo hã xɔm o la, ate ŋu anɔ eme be magadze na mɔnukpɔkpɔ siwo li na ame siwo ɖoa kpɔɖeŋu nyui le hamea me la o. Ʋɔnudrɔ̃kɔmiti manɔ anyi kplii le nuwɔna sia ta o, negbe ɖe wòdea ha kple amea le gbɔgbɔmenuwo me edziedzi alo ƒoa nu tsia tsitre ɖe amea ɖeɖe le haa me ƒe nyametsotsoa ŋu.



