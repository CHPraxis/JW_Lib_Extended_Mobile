<header>
<p class="contextTtl" id="p1" data-pid="1"><span id="page47" class="pageNum" data-no="47" data-before-text="47"></span><strong>Ta Enelia</strong></p>
<h1 id="p2" data-pid="2"><strong>Kpekpe Ðe Ame Siwo Gbɔdzɔ Ŋu</strong></h1>
</header>
<div class="openingContent"><p id="p3" data-pid="3" class="sa">Nɔ ŋudzɔ nàde dzesii kaba ne ame aɖe le gbɔdzɔgbɔdzɔm le gbɔgbɔ me</p>
<p id="p4" data-pid="4" class="sa">Kpe ɖe ame siwo gbɔdzɔ ŋu be gbɔgbɔmeɖoɖo nyuiwo nanɔ wo si eye woalé wo me ɖe asi</p>
<p id="p5" data-pid="5" class="sa">Na kpekpeɖeŋu si hiã la kaba</p>
</div>
<div class="bodyTxt">
<div id="section1" class="section">
<div class="pGroup">
<p id="p6" data-pid="6" class="sb">1. Ele be nukpɔsusu nyuitɔ nanɔ hamemetsitsiwo si ne wole kpekpem ɖe ame bubuwo ŋu. Apostolo Paulo he susu yi Yesu ƒe nɔnɔme vevi aɖe dzi esi wògblɔ be: “Ke hã, ele na mí ame siwo ŋu ŋusẽ le la be míatsɔ ame siwo ŋu ŋusẽ mele o la ƒe gbɔdzɔgbɔdzɔwo, eye be míaganɔ mía ɖokui ŋu dzem o. . . . Elabena Kristo la kura gɔ̃ hã medze eɖokui ŋu o.” (<a href="jwpub://b/NWT/45:15:1-45:15:3" data-bid="1-1" class="b">Rom. 15:1-3</a>) Paulo gblɔ na Efeso hamemetsitsiwo be: “Ele be miakpe ɖe ame siwo gbɔdzɔ la ŋu.” (<a href="jwpub://b/NWT/44:20:35-44:20:35" data-bid="2-1" class="b">Dɔw. 20:35</a>) Ele vevie be hamemetsitsiwo nanɔ ŋudzɔ ɖe ale si wòhiã be ‘woaƒo nu na luʋɔ siwo lé blanui la akɔfafatɔe, akpe ɖe gbɔdzɔgbɔdzɔtɔwo ŋu, agbɔ dzi ɖi blewu na amewo katã’ la ŋu. (<a href="jwpub://b/NWT/52:5:14-52:5:14" data-bid="3-1" class="b">1 Tes. 5:14</a>) Esia mee wòadze le be hamemetsitsiwo le Alẽkplɔla Gãtɔ, Yehowa, srɔ̃m.—<a href="jwpub://b/NWT/19:23:1-19:23:4" data-bid="4-1" class="b">Ps. 23:1-4</a>.</p>
<p id="p7" data-pid="7" class="sb">2. Yehowa na wole lɔlɔ̃dɔ aɖe wɔm egbea, si wɔ ɖeka kple ŋugbe si wòdo gbe aɖe gbe ʋĩi ke be: “Madi nye alẽwo, eye malé ŋku ɖe wo ŋu. . . . Madi wo aƒo ƒu tso teƒe, siwo katã woka hlẽ ɖo . . . Manyi wo le lãnyiƒe nyuiwo . . . Madi esiwo bu, eye . . . mabla abi na esiwo ŋe ata, eye mado ŋusẽ esiwo ƒe lãme gblẽ.”—<a href="jwpub://b/NWT/26:34:11-26:34:16" data-bid="5-1" class="b">Eze. 34:11-16</a>.</p>
<p id="p8" data-pid="8" class="sb">3. Ke ne edze abe wò agbagbadzedzewo mele dzidzedze kpɔm o ene ɖe? Mègana ta bɔbɔe o. Kpekpe ɖe ame madeblibo ŋu be wòaɖɔ eƒe dzi ɖo nye dɔ aɖe si <span id="page48" class="pageNum" data-no="48" data-before-text="48"></span>ahiã be woawɔ beléletɔe eye ate ŋu axɔ ɣeyiɣi geɖe hã, gake ate ŋu ahe dzidzeme geɖe avae. (<a href="jwpub://b/NWT/19:103:13-19:103:14" data-bid="6-1" class="b">Ps. 103:13, 14;</a><a href="jwpub://b/NWT/47:13:7-47:13:9" data-bid="6-2" class="b"> 2 Kor. 13:7-9</a>) Na kpekpeɖeŋu ale si dze, gake da sɔ le ɣeyiɣi si nàzã ɖe ame siwo kuxi sẽŋuwo le fu ɖem na la ŋu.</p>
</div>
</div>
<div id="section2" class="section">
<h2 id="p9" data-pid="9"><strong>Gbɔgbɔmegbɔdzɔgbɔdzɔ Ƒe Dzesiwo</strong></h2>
<div class="pGroup">
<p id="p10" data-pid="10" class="sb">4. <strong>Alẽkplɔla lɔ̃ame siwo nɔa ŋudzɔ ade dzesii ne ame aɖe megale ke lim le gbɔgbɔ me o, eye woawɔ kaba </strong>ana kpekpeɖeŋu si hiã bene kuxiawo nagado gã ɖe edzi ayi nu vɔ̃ siwo nye ŋkubiãnya zu ge o. (<a href="jwpub://b/NWT/48:6:1-48:6:2" data-bid="7-1" class="b">Gal. 6:1, 2</a>) Gbɔgbɔmeɖeɖiteameŋu ƒe dzesi aɖewo: ɖokuidzimaɖumaɖu le nuɖuɖu, ahanono, kple dzidzɔdonuwo yomenɔnɔ me; ɖekematsɔleme ƒe gbɔgbɔ; dzonɔameme ɖe nyateƒea ŋu si nu atsi, si ƒe akpa aɖewo dzena le Biblia maxlẽmaxlẽ gbe sia gbe kple ɖokuisinusɔsrɔ̃ mawɔmawɔ me; ɖikeke sẽŋu siwo ŋu woagbe asiɖeɖe le; aɖabaŋeŋe ƒu hamea ƒe kpekpewo dede hena hadede dzi; kple ɖeklemiɖeɖe hamemetsitsiwo kple habɔbɔa fũu akpa.—<em>w86 </em>8/1 axa 18-19 [<a class="xt" data-xtid="53" href="jwpub://p/E:1986044/16-25"><em>w86 </em>1/15 axa 18-19</a>, le yevugbe me].</p>
<p id="p11" data-pid="11" class="sb">5. <strong>Zi geɖe la, ne gbɔgbɔmegbɔdzɔgbɔdzɔ le dzedzem le ame aɖe ŋu la, efia be ele aɖaba ŋem ƒu gbɔgbɔmeɖoɖo nyui aɖe(wo) dzi. </strong>Ne ède dzesi gbɔgbɔmegbɔdzɔgbɔdzɔ le ame aɖe ŋu la, dze agbagba nàkpe ɖe eŋu enumake be wòawɔ ɖɔɖɔɖo siwo hiã. Zi geɖe la, ne alẽkplɔlawo srã amea kpɔ eye wozã Ŋɔŋlɔawo tsɔ de dzi ƒo nɛ la, ate ŋu akpe ɖe eŋu wòade dzesi eƒe gbɔgbɔmegbɔdzɔgbɔdzɔa bene wòagage adze nu vɔ̃ gã me o. Wɔ wò ŋutete nàde dzo lãme nɛ wòawɔ Ŋɔŋlɔawo me mɔnuɖoɖo siwo gbɔna la ŋu dɔ atsɔ ado ŋusẽ eƒe xɔsee: gbedodoɖa be gbɔgbɔ kɔkɔea nado ŋusẽ ye (<a href="jwpub://b/NWT/42:11:13-42:11:13" data-bid="8-1" class="b">Luka 11:13;</a><a href="jwpub://b/NWT/48:5:22-48:5:23" data-bid="8-2" class="b"> Gal. 5:22, 23;</a><a href="jwpub://b/NWT/60:4:7-60:4:7" data-bid="8-3" class="b"> 1 Pet. 4:7</a>); Biblia xexlẽ gbe sia gbe kple ɖokuisinusɔsrɔ̃ wɔwɔ le míaƒe Kristotɔwo ƒe agbalẽwo me (<a href="jwpub://b/NWT/19:1:1-19:1:2" data-bid="9-1" class="b">Ps. 1:1, 2</a>); ŋugbledede le Ŋɔŋlɔawo me nyawo ŋu (<a href="jwpub://b/NWT/19:77:12-19:77:12" data-bid="10-1" class="b">Ps. 77:13</a>); hamea ƒe kpekpewo kple takpekpewo dede edziedzi (<a href="jwpub://b/NWT/16:8:1-16:8:3" data-bid="11-1" class="b">Nex. 8:1-3,</a><a href="jwpub://b/NWT/16:8:8-16:8:8" data-bid="11-2" class="b"> 8,</a><a href="jwpub://b/NWT/16:8:10-16:8:10" data-bid="11-3" class="b"> 10;</a><a href="jwpub://b/NWT/58:10:23-58:10:25" data-bid="11-4" class="b"> Heb. 10:23-25</a>); gomekpɔkpɔ le gbeadzisubɔsubɔdɔa me edziedzi <span id="page49" class="pageNum" data-no="49" data-before-text="49"></span>(<a href="jwpub://b/NWT/44:20:18-44:20:21" data-bid="12-1" class="b">Dɔw. 20:18-21</a>); lɔlɔ̃ faa axɔ gbɔgbɔmekpekpeɖeŋu tso hamemetsitsiwo kple dzikpɔla mɔzɔlawo gbɔ.—<a href="jwpub://b/NWT/45:1:11-45:1:12" data-bid="13-1" class="b">Rom. 1:11, 12;</a><a href="jwpub://b/NWT/58:13:17-58:13:17" data-bid="13-2" class="b"> Heb. 13:17</a>.</p>
</div>
</div>
<div id="section3" class="section">
<h2 id="p12" data-pid="12"><strong>Sasrãkpɔ Siwo Dea Dzi Ƒo Na Alẽawo</strong></h2>
<div class="pGroup">
<p id="p13" data-pid="13" class="sb">6. Alẽawo sasrãkpɔ ƒe taɖodzinu koŋ ye nye be woana gbɔgbɔmenunana, ado ŋusẽ alẽawo, eye dzidedeƒo na ame nɔewo nayi edzi. (<a href="jwpub://b/NWT/45:1:11-45:1:12" data-bid="14-1" class="b">Rom. 1:11, 12</a>) Hamemetsitsi ate ŋu awɔ alẽkpɔkplɔdɔa le amea ƒe aƒe me, ne wodo go le Fiaɖuƒe Akpata me, ne wole gbeadzi, to telefon dzi, alo ne mɔnukpɔkpɔ bubuwo ɖe mɔ. Nya vevi siwo gbɔna la akpe ɖe hamemetsitsiwo ŋu woawɔ sasrãkpɔ tuameɖo ne woyi gbeƒãɖelawo gbɔ le woƒe aƒewo me.<ins><wbr />—Kpɔ February 2, 2014 ƒe lɛta si woŋlɔ na hamemetsitsiwo ƒe hawo katã ku ɖe alẽkpɔkplɔdɔa ŋu.</ins></p>
<ul><li><p id="p14" data-pid="14" class="su">  <strong>Na amea nanya do ŋgɔ: </strong>Bu amea ŋu nàna wòanya do ŋgɔ be yegbɔna esrã ge kpɔ. Ne kuxi sẽŋu aɖe li, si nèdi be yeaƒo nu tso eŋu la, ekema anyo be nàgblɔe na gbeƒãɖelaa hafi nàyi.</p>
</li>
<li><p id="p15" data-pid="15" class="su">  <strong>Dzra ɖo nyuie: </strong>Do gbe ɖa nàbia Yehowa ƒe mɔfiame. Lé ŋku ɖe amea ƒe nɔnɔmeawo ŋu ne wòakpe ɖe ŋuwò nànya eƒe gbɔgbɔmeŋutete. De ŋugble tso mɔfiame, dzideƒonamenya, alo aɖaŋuɖoɖo siwo aɖe vi nɛ geɖe wu la ŋu. Ne kuxi sẽŋu aɖee do mo ɖa la, na hamemetsitsi bubu nayi kpli wò. Le sasrãkpɔ bubuwo ya gome la, subɔsubɔdɔwɔla si dze ate ŋu ayi kpli wò faa.</p>
</li>
<li><p id="p16" data-pid="16" class="su">  <strong>Na wòaɖe dzi ɖi, ɖe lɔlɔ̃ fiae, eye nàtui ɖo: </strong>Gblɔ nya siwo aɖee afia be ètsɔ ɖe le eƒe nyonyo me vevie. Kafui vividoɖeameŋutɔe ɖe nu nyui siwo wòwɔ, alo le wɔwɔm fifia, la ta. Ðo toe nyuie. Ne ède dzesii be kuxi aɖe le fu ɖem nɛ la, dze aɖaŋu nàbia nya siwo ana wòagblɔ nu si le eƒe dzi me. Trɔ asi le wò nyawo ŋu wòasɔ ɖe hiahiãa nu.</p>
</li>
<li><p id="p17" data-pid="17" class="su">  <strong>Zã Biblia: </strong>Mawu ƒe Nya la dzi koŋ ye nàtu wò nyawo ɖo, elabena “ŋusẽ le eŋu.” (<a href="jwpub://b/NWT/58:4:12-58:4:12" data-bid="15-1" class="b">Heb. 4:12</a>) Ne èzãe aɖaŋutɔe la, ke àna Yehowa naƒo nu na nɔvia wòade dzi gbɔ nɛ.</p>
</li>
<li><p id="p18" data-pid="18" class="su"><span id="page50" class="pageNum" data-no="50" data-before-text="50"></span>  <strong>Mèganɔ egbɔ fũu akpa o: </strong>Ne mieɖo kpe ɣeyiɣi didi si sasrãkpɔa axɔ dzi la, wɔ ɖe edzi. Ne ehiã la, wɔ ɖoɖo miayi dzeɖoɖoa dzi ɣebubuɣi.</p>
</li>
<li><p id="p19" data-pid="19" class="su">  <strong>Do gbe ɖa kplii hafi nàdzo: </strong>Asɔ be nàdo gbe ɖa, eye nɔvia akpɔ ŋudzedze ɖe eŋu ale gbegbe.—<a href="jwpub://b/NWT/50:4:6-50:4:7" data-bid="16-1" class="b">Flp. 4:6, 7</a>.</p>
</li>
<li><p id="p20" data-pid="20" class="su">  <strong>Te ɖe eŋu ɣebubuɣi nàkpɔe ɖa be kpekpeɖeŋu bubu li nàganae hã.</strong></p>
</li>
</ul>
</div>
</div>
<div id="section4" class="section">
<h2 id="p21" data-pid="21"><strong>Aɖaŋu Nyuiwo Ðoɖo</strong></h2>
<div class="pGroup">
<p id="p22" data-pid="22" class="sb">7. Aɖaŋuɖoɖo nye mɔnukpɔkpɔ tɔxɛ heganye agbanɔamedzi gã aɖe. <strong>Nɔ ŋudzɔ nàɖo aɖaŋu na nɔviawo hafi nɔnɔme gbegblẽwo nava do gã ɖe edzi. </strong>(<a href="jwpub://b/NWT/20:27:5-20:27:6" data-bid="17-1" class="b">Lod. 27:5, 6</a>) Hafi nàɖo aɖaŋu na ame aɖe la, bu nya siwo nàgblɔ kple ale si nàgblɔe ŋu nyuie be wò aɖaŋuɖoɖoa naɖe vi geɖe wu. Ele be wò taɖodzinu nanye be yeaɖɔ amea ɖo bene wòatsi ɖe edzi le gbɔgbɔ me.—<a href="jwpub://b/NWT/48:6:1-48:6:1" data-bid="18-1" class="b">Gal. 6:1</a>.</p>
<p id="p23" data-pid="23" class="sb">8. Gbɔ dzi ɖi nàɖo to nyuie; se nya bliboa katã. (<a href="jwpub://b/NWT/59:1:19-59:1:19" data-bid="19-1" class="b">Yak. 1:19;</a><a href="jwpub://b/NWT/20:18:13-20:18:13" data-bid="19-2" class="b"> Lod. 18:13</a>) Ele vevie be nàse nya bliboa katã gbã, eya ko hafi nàte ŋu aɖe ŋuɖɔɖo, nugɔmesese, kple nuŋububu nyui afia ne èle aɖaŋu ɖom tso nya alo kuxi aɖe ŋu.</p>
<p id="p24" data-pid="24" class="sb">9. De ŋugble le aɖaŋu si nàɖo ŋu nyuie; da wò nyawo kpɔ nyuie. Dze agbagba nàƒo nu lɔlɔ̃tɔe. Ðo ŋku edzi be Yehowa ƒe alẽe, eye ele be woawɔ nu ɖe eŋu beléletɔe. (<a href="jwpub://b/NWT/19:100:3-19:100:3" data-bid="20-1" class="b">Ps. 100:3</a>; <a class="xt" data-xtid="58" href="jwpub://p/E:1989684/20-23"><em>w89 </em>9/15 axa 10 [axa 19</a> le yevugbe me]) Hafi nàɖo aɖaŋu na ame aɖe la, anyo ŋutɔ be nàkafui lɔlɔ̃tɔe gbã ɖe nu nyui aɖe si nède dzesi le eŋu ta.</p>
<p id="p25" data-pid="25" class="sb">10. Ðɔ ŋu ɖo be nu si nàgblɔ la nanɔ te ɖe Biblia kple Biblia srɔ̃gbalẽwo dzi tututu. (<a href="jwpub://b/NWT/19:119:105-19:119:105" data-bid="21-1" class="b">Ps. 119:105</a>) Mègagblɔ wò ŋutɔ wò nukpɔsusu o, ke boŋ na Biblia nakpɔ ŋusẽ ɖe nu si nàgblɔ dzi. Wɔ wò ŋutete katã nàɖo amea ƒe dzi gbɔ, ke menye eƒe susu gbɔ ko o.</p>
<p id="p26" data-pid="26" class="sb">11. Le nya siwo ne mènya egbɔgblɔ o ate ŋu aɖia ame nu, abe le awudodo kple dzadzraɖo kpakple modzakaɖeɖe ene, gome la, anyo be nàbia hamemetsitsi <span id="page51" class="pageNum" data-no="51" data-before-text="51"></span>bubu ƒe nukpɔsusu hafi nàɖo aɖaŋua. Esia wɔwɔ ana be aɖaŋu si nàɖo la anɔ te ɖe Mawu ƒe Nya dzi tututu, ke menye ɖe wò ŋutɔ wò nukpɔsusu alo wò didi dzi o. (<a href="jwpub://b/NWT/21:7:16-21:7:16" data-bid="22-1" class="b">Nyagb. 7:16</a>) Ne èkpɔe be esɔ be yeaɖo aɖaŋua la, ekema mègahe ɖe megbe le ewɔwɔ me kura o.</p>
</div>
</div>
<div id="section5" class="section">
<h2 id="p27" data-pid="27"><strong>Kpekpe Ðe Ame Siwo Dzudzɔ Gbeadzidede Ŋu</strong></h2>
<div class="pGroup">
<p id="p28" data-pid="28" class="sb">12. Ele be subɔsubɔdɔdzikpɔla kple agbalẽŋlɔla nanɔ ŋudzɔ be woawɔ ɖoɖo ade gbeƒãɖela ɖe sia ɖe si le anyigbamamaa me, si dzudzɔ gbeadzidede la, asi na ƒuƒoƒodzikpɔla aɖe. Azɔ ƒuƒoƒodzikpɔlaa nadze agbagba akpe ɖe amea ŋu alo wòana hamemetsitsi bibi bubu si le ƒuƒoƒoa me nawɔ esia. Le ale si nɔnɔmeawo le nu la, ƒuƒoƒosubɔla alo ƒuƒoƒodzikpɔla ƒe kpeɖeŋutɔ ate ŋu ayi kple hamemetsitsia ne eyina ame si dzudzɔ gbeadzidede srã ge kpɔ.</p>
<p id="p29" data-pid="29" class="sb">13. Sasrãkpɔa ƒe taɖodzinu vevitɔe nye be woakpe ɖe ame si dzudzɔ gbeadzidede ŋu wòakpɔe adze sii kɔtɛ be Yehowa tsɔ ɖe le eme na ye. Ele be alẽkplɔlaawo nawɔ woƒe ŋutete ɖe sia ɖe ado vivi ɖe amea ŋu ahatui ɖo. Woate ŋu aɖo Ŋɔŋlɔawo me dze tuameɖowo kplii tso <em>Te Ðe Yehowa Ŋu </em>gbalẽa ƒe ta 24 me, alo tso nyati si nye “Èxɔ Asi Le Mawu Ŋkume!” si dze le <a class="xt" data-xtid="62" href="jwpub://p/EW:1995243/1-26$p/EW:1995244/">April 1, 1995 ƒe <em>Gbetakpɔxɔ </em>axa 10-15</a> me, alo tso <a class="xt" data-xtid="66" href="jwpub://p/EW:2008841/1-7:91$p/EW:2008842/">November 15, 2008 ƒe <em>Gbetakpɔxɔ </em>axa 8-16</a> me. Woate ŋu azã nyati bubuwo hã, aku ɖe amea ƒe hiahiãwo kple nɔnɔme siwo me wòle ŋu.</p>
<p id="p30" data-pid="30" class="sb">14. Ne ame aɖe si dzudzɔ gbeadzidede wɔ nu vɔ̃ gã aɖe, eye fifia wòdi be yeagabɔ ha kple hamea la, ele be alẽkplɔlawo naɖe Yehowa ƒe lɔlɔ̃, si nye nɔnɔme wɔdɔɖeamedzi la afia. Ne amea kpɔe dze sii be yewɔ nu vɔ̃ ɖe Yehowa ŋu eye wòtrɔ dzi me vavã la, alẽkplɔlaawo akpe ɖe eŋu wòase egɔme be Yehowa ate ŋu atsɔe akee. Ðewohĩ ahiã be woahe to nɛ lɔlɔ̃tɔe.—<a href="jwpub://b/NWT/58:12:7-58:12:11" data-bid="23-1" class="b">Heb. 12:7-11</a>; kpɔ <a class="xt" data-xtid="68" href="jwpub://p/EW:2008842/18-24:234">November 15, 2008 ƒe <em>Gbetakpɔxɔ </em>axa 14-15, memama 12-13</a>.</p>
<p id="p31" data-pid="31" class="sb">15. Ɣeaɖewoɣi la, anyo be woasrɔ̃ Biblia kple ame si dzudzɔ gbeadzidede eye azɔ wògadi be yeakpɔ gome le <span id="page52" class="pageNum" data-no="52" data-before-text="52"></span>hamea ƒe dɔwɔnawo me. Ƒuƒoƒodzikpɔlaa ate ŋu aɖo dze tso esia ŋu na subɔsubɔdɔdzikpɔlaa, eye eya hã aka eta na subɔsubɔ kɔmitia me tɔ mamlɛawo. Ne subɔsubɔ kɔmitia wɔ ɖoɖo be woasrɔ̃ Biblia kplii la, ele be woada nɔnɔmeawo kpɔ akpɔe ɖa be ame kae ate ŋu awɔ nusɔsrɔ̃ sia nyuie wu hã. Woakpɔe ɖa hã be agbalẽ kae woasrɔ̃ kplii hã. Le ame siwo dzudzɔ gbeadzidede eye wonya Biblia me nyateƒea nyuie hafi va dzudzɔ gomekpɔkpɔ le Kristotɔwo ƒe dɔwɔnawo me gome la, <em>Te Ðe Yehowa Ŋu </em>gbalẽa ƒe akpa enelia sɔsrɔ̃ kpli wo ate ŋu akpe ɖe wo ŋu woagade dzo lɔlɔ̃ si le wo si na Yehowa la me.—<a class="xt" data-xtid="10" href="jwpub://p/EW:1102014939/16:105-24:110"><em>od </em>axa 85-86</a>.</p>
<p id="p32" data-pid="32" class="sb">16. Ne <em>ɣeyiɣi kpui aɖe koe nye ema amea dzudzɔ gbeadzidede </em>la, ɖewohĩ nu si ahiã koe nye be gbeƒãɖela bibi aɖe nana kpekpeɖeŋui be dzo nagaɖo eme wòagate gbeadzidede. Mahiã kokoko be woagasrɔ̃ Biblia kplii o.</p>
<p id="p33" data-pid="33" class="sb">17. Hafi woamia asi <em>ame si dzudzɔ gbeadzidede ɣeyiɣi didi aɖee nye esia </em>la be wòagadze gbeadzidede gɔme la, ele be hamemetsitsi eve nanɔ anyi kplii ne woakpɔe ɖa be egaɖo gbeƒãɖelawo ƒe nudidi veviawo gbɔ abe ale si wòdze le <em>Ðoɖo Hena Yehowa ƒe Lɔlɔ̃nu Wɔwɔ </em>gbalẽa ƒe axa 79-81 ene hã.—<a class="xt" data-xtid="60" href="jwpub://p/E:202000405/1-7"><em>km </em>11/00 “Nyabiaɖaka</a>.”</p>
</div>
</div>
<div id="section6" class="section">
<h2 id="p34" data-pid="34"><strong>Kpekpe Ðe Ame Siwo Le Srɔ̃ɖekuxiwo Me Tom Ŋu</strong></h2>
<div class="pGroup">
<p id="p35" data-pid="35" class="sb">18. Ale si srɔ̃tɔwo wɔa nu ɖe wo nɔewo ŋu le srɔ̃ɖeɖea me ate ŋu awɔe be ƒomedodo si le woa kple Yehowa dome la nanyo loo alo manyo o. (<a href="jwpub://b/NWT/60:3:7-60:3:7" data-bid="24-1" class="b">1 Pet. 3:7</a>) Tsɔ kpe ɖe eŋu la, ale si srɔ̃tɔwo nɔa agbee la ate ŋu anye bubu na Yehowa kple hamea loo alo ate ŋu anye vlodoame. Eya ta ne hati Kristotɔwo le srɔ̃ɖekuxi aɖewo me tom eye wo dometɔ ɖeka alo wo ame evea te ɖe hamemetsitsiwo ŋu be woana kpekpeɖeŋu yewo la, ele be hamemetsitsiwo nadze agbagba aɖo aɖaŋu na wo lɔlɔ̃tɔe tso Ŋɔŋlɔawo me ahahe woƒe susu ayi mɔfiame siwo le míaƒe Kristotɔwo ƒe agbalẽawo me dzi. Nyuitɔe nye be srɔ̃tɔ evea nanɔ anyi hafi woaɖo aɖaŋua na wo. Ne wo dometɔ <span id="page53" class="pageNum" data-no="53" data-before-text="53"></span>ɖeka koe miele aɖaŋua ɖom na la, ekema mihe eƒe susu yi nu si eya ŋutɔ ate ŋu awɔ atsɔ atrɔ asi le nɔnɔmeawo ŋu la ɖeɖe ko dzi.</p>
<p id="p36" data-pid="36" class="sb">19. Ele be hamemetsitsiwo <strong>nanya woawo ŋutɔ ƒe seɖoƒe </strong>esi wole agbagba dzem be yewoana kpekpeɖeŋu. Esi wònye be mele bɔbɔe be woanya nu sia nu si le edzi yim le srɔ̃tɔwo dome o ta la, hamemetsitsiwo nakpɔ egbɔ be woagade akpa aɖeke dzi o. (<a href="jwpub://b/NWT/20:18:13-20:18:13" data-bid="25-1" class="b">Lod. 18:13</a>) Ðewohĩ srɔ̃tɔ evea ate ŋu awɔ asitɔtrɔ be nuwo nanyo ɖe edzi, eye ate ŋu anɔ eme be wo ame evea gbɔe srɔ̃ɖekuxiawo tso va se ɖe afi aɖe. (<a href="jwpub://b/NWT/45:3:23-45:3:23" data-bid="26-1" class="b">Rom. 3:23;</a><a href="jwpub://b/NWT/59:3:2-59:3:2" data-bid="26-2" class="b"> Yak. 3:2</a>) Yehowa mena ŋusẽ hamemetsitsiwo be woawɔ nyametsotso na srɔ̃tɔwo o. (<a href="jwpub://b/NWT/47:1:24-47:1:24" data-bid="27-1" class="b">2 Kor. 1:24;</a><a href="jwpub://b/NWT/48:6:5-48:6:5" data-bid="27-2" class="b"> Gal. 6:5</a>; <em>w89 </em>6/1 axa 21 [<a class="xt" data-xtid="57" href="jwpub://p/E:1988807/5-10"><em>w88 </em>11/1 axa 21</a>, le yevugbe me]) Togbɔ be hamemetsitsiwo ate ŋu ana kpekpeɖeŋu hã la, ekpo ɖe srɔ̃tɔawo ŋutɔ gbɔ be woatso nya me le ale si woakpɔ woƒe kuxiwo gbɔe ŋu.</p>
<p id="p37" data-pid="37" class="sb">20. <strong>Ne Kristotɔ aɖe di be yeaklã tso ye srɔ̃ gbɔ la, </strong>hamemetsitsiwo ate ŋu ahe eƒe susu ayi nu si Ŋɔŋlɔawo gblɔ dzi. (<a href="jwpub://b/NWT/46:7:10-46:7:11" data-bid="28-1" class="b">1 Kor. 7:10, 11</a>) Woate ŋu aɖe nu me be nɔnɔme aɖewo doa mo ɖa le srɔ̃ɖegbenɔnɔ me, gake mebɔ o, siwo dzi ame aɖewo buna be yewoate ŋu anɔ te ɖo aklã tso yewo srɔ̃ gbɔ. (<em>lv</em>-E axa 219-221; <em>w89 </em>6/1 axa 22-25 [<a class="xt" data-xtid="56" href="jwpub://p/E:1988807/11-32"><em>w88 </em>11/1 axa 22-25</a>, le yevugbe me]) Ne Kristotɔa di be yeagbe ye srɔ̃ la, ele be hamemetsitsiwo naɖe nu me nɛ be ne egbe srɔ̃a hã la mate ŋu aɖe ame bubu o, negbe ɖe srɔ̃a wɔ ahasi hafi. (<a href="jwpub://b/NWT/40:19:9-40:19:9" data-bid="29-1" class="b">Mat. 19:9</a>) Tsɔ kpe ɖe eŋu la, srɔ̃gbegbe si menɔ te ɖe Ŋɔŋlɔawo dzi o anye afɔɖeɖe si gbɔ eme, eye ate ŋu ana wòasesẽ na srɔ̃tɔawo be woagawɔ ɖeka ake. Hamemetsitsiwo mekpɔ mɔ ade kaklã alo srɔ̃gbegbe ƒe dzi ƒo na ame aɖeke o, eye mele be woaxe mɔ ɖe enu na ame aɖeke hã o. Ne ame aɖe di be yeaklã tso ye srɔ̃ gbɔ alo agbee la, eya ŋutɔ ƒe nyametsotsoe, eye Kristotɔ ɖe sia ɖe adze ŋgɔ eƒe nyametsotsoa me tsonu. (<a href="jwpub://b/NWT/48:6:7-48:6:7" data-bid="30-1" class="b">Gal. 6:7</a>) Ke hã, hamemetsitsiwo akpɔe be gbeƒãɖela si wɔ nyametsotso sia tɔgbi la megadze na subɔsubɔmɔnukpɔkpɔ tɔxɛ siwo li na ame siwo ɖoa kpɔɖeŋu nyui la o.</p>
</div>
</div>
<div id="section7" class="section">
<h2 id="p38" data-pid="38"><span id="page54" class="pageNum" data-no="54" data-before-text="54"></span><strong>Dzidedeƒo Na Ame Siwo Ŋu Wowɔ Ŋutasẽnu Ðo Le Ðevi Me</strong></h2>
<div class="pGroup">
<p id="p39" data-pid="39" class="sb">21. Zi geɖe la, enyea nu sesẽ na ame siwo ŋu wowɔ ŋutasẽnu ɖo le ɖevime, le gbɔdɔdɔ alo nuwɔna bubuwo gome, la be woaɖe nu si dzɔ ɖe wo dzi la ɖa le woƒe susu kple dzi me. Ehiã be woana kpekpeɖeŋu geɖe ame siawo ƒomevi lɔlɔ̃tɔe. Eya ta <strong>nenɔ susu me na wò be ele be nàwɔ nu ɖe ame siawo ŋu ameŋububutɔe, lɔlɔ̃tɔe, dɔmenyotɔe. </strong>Nuwɔwɔ ɖe wo ŋu alea ana woase le wo ɖokui me be ètsɔ ɖe le eme na yewo vavã, eye be èle na yewo “abe sitsoƒe tso ya nu [kple] bebeƒe tso tsidzadza nu . . . ene.” (<a href="jwpub://b/NWT/23:32:2-23:32:2" data-bid="31-1" class="b">Yes. 32:2</a>) Ele be ‘míaƒe dɔme natrɔ ɖe ame ŋu’ abe ale si Mawu ƒe dɔme trɔna ɖe mía ŋu ene. (<a href="jwpub://b/NWT/49:4:32-49:4:32" data-bid="32-1" class="b">Ef. 4:32</a>) Ne miedi be yewoade dzi ƒo na ame siawo tɔgbi la, mitia hamemetsitsi siwo su te nyuie wu be woana kpekpeɖeŋu sia. Miɖo ŋku edzi be hamemetsitsi ɖe sia ɖe kple eƒe ŋutetee; wo dometɔ aɖewo ate ŋu akpɔ nya siawo tɔgbi gbɔ nyuie wu bubuawo.—<a href="jwpub://b/NWT/46:12:4-46:12:4" data-bid="33-1" class="b">1 Kor. 12:4</a>.</p>
<p id="p40" data-pid="40" class="sb">22. Miɖo ŋku edzi be <strong>menye susumedɔdalawo alo susumelãmesẽ ŋuti ɖaŋuɖolawoe hamemetsitsiwo nye o, ke boŋ gbɔgbɔ me alẽkplɔlawoe wonye. </strong>(<a href="jwpub://b/NWT/60:5:2-60:5:2" data-bid="34-1" class="b">1 Pet. 5:2</a>) Eya ta mele be nàƒo ame siwo susumedɔléle le fu ɖem na la nu ƒu be woagblɔ woƒe kuxiwo na wo nɔewo ne nàɖo aɖaŋu na wo o, togbɔ be esiae nye nu si egodotɔ aɖewo wɔna hã. Mehiã be nàgblẽ ɣeyiɣi anɔ xexe sia me susuŋutinunyalawo alo tagbɔdɔléleŋutinunyalawo ƒe agbalẽwo xlẽm o. Mègawɔ ɖokuiwò susumelãmesẽ ŋuti ɖaŋuɖola o. Ahiã be ame siwo le susumedɔ lém alo seselelãme ɖea fu na wo vevie la nadi dɔ siawo dalawo ƒe mɔ.—<a class="xt" data-xtid="54" href="jwpub://p/E:1988768/12-20"><em>w88 </em>10/15 axa 27</a>, le yevugbe me.</p>
<p id="p41" data-pid="41" class="sb">23. Mɔ siwo dzi nàto aɖe ɖetsɔleme vavã afia ame siawo tɔgbi la dometɔ ɖekae nye be nànye toɖola nyui. (<a href="jwpub://b/NWT/20:21:13-20:21:13" data-bid="35-1" class="b">Lod. 21:13;</a><a href="jwpub://b/NWT/59:1:19-59:1:19" data-bid="35-2" class="b"> Yak. 1:19</a>) October 1, 1983 ƒe <em>Gbetakpɔxɔ </em>(yevugbe me tɔ) na nuxlɔ̃ame le <a class="xt" data-xtid="52" href="jwpub://p/E:1983727/12-20">axa 28</a> be mígagblɔ na ame si le nɔnɔme sia ƒomevi me eye wòle kpekpeɖeŋu dim tso mía gbɔ la be wòaɖe nu si dzɔ va yi la ɖa le susu me o. Le ame geɖe gome la, esi wogblɔ woƒe dzimenya <span id="page55" class="pageNum" data-no="55" data-before-text="55"></span>na hamemetsitsi aɖe si se veve ɖe wo nu, si mebu fɔ wo o, eye wògblɔ “nya nyui” si de dzi ƒo na wo la, esia ɖeɖe dzaa hã na wokpɔ gbɔdzɔe blibo. (<a href="jwpub://b/NWT/20:12:25-20:12:25" data-bid="36-1" class="b">Lod. 12:25</a>) Mawu ƒe Nya daa gbe le ame ŋu. Yehowa ate ŋu ada gbe le “ame siwo ƒe dzi gbã” la ŋu. (<a href="jwpub://b/NWT/19:30:2-19:30:2" data-bid="37-1" class="b">Ps. 30:3;</a><a href="jwpub://b/NWT/19:147:3-19:147:3" data-bid="37-2" class="b"> 147:3</a>) Togbɔ be ahiã be nàbia nyawo aɖaŋutɔe ale be ame si dzi nu te ɖo naƒo nu faa hã la, mehiã be nànɔ nu siwo me wòto alo ŋuta si wosẽ le eŋu kpɔ la gɔme kum tsitotsito o, elabena esia ate ŋu agblẽ nyaa boŋ. Ne ègbɔ dzi ɖi bɔkɔɔ ɖo toe vɔ la, zã Mawu ƒe Nya si le abe ami si daa gbe le ame ŋu ene nàtsɔ akpe ɖe eŋu. (<a href="jwpub://b/NWT/59:5:13-59:5:15" data-bid="38-1" class="b">Yak. 5:13-15</a>) ‘Mawu ƒe ŋutifafa ƒo susu ɖe sia ɖe ta,’ susu siwo nana ame tsina dzodzodzoe hã le eme.—<a href="jwpub://b/NWT/50:4:7-50:4:7" data-bid="39-1" class="b">Flp. 4:7;</a><a href="jwpub://b/NWT/19:94:19-19:94:19" data-bid="39-2" class="b"> Ps. 94:19</a>; <a class="xt" data-xtid="61" href="jwpub://p/EW:1995001/24-26"><em>w95 </em>1/1 axa 9 mm. 18-20</a>; <a class="xt" data-xtid="50" href="jwpub://p/E:101991723/1-57"><em>g91 </em>10/8 axa 3-11</a>, le yevugbe me.</p>
<p id="p42" data-pid="42" class="sb">24. <strong>Ɣeaɖewoɣi la, nɔvinyɔnu si ŋu wowɔ ŋutasẽnu ɖo le ɖevime la ate ŋu ate ɖe nɔvinyɔnu tsitsi si si nuteƒekpɔkpɔ su la ŋu hena kpekpeɖeŋu. </strong>Eme kɔ be nɔvinyɔnua made nu nya siwo gbɔ wòle be hamemetsitsiwo nakpɔ la me o. Ke hã, ne eƒe nɔnɔmeawo kple ɣeyiɣi ɖe mɔ nɛ la, ate ŋu ade dzi ƒo nɛ ne wòakpɔ gbɔdzɔe. (<a class="xt" data-xtid="59" href="jwpub://p/E:1990207/15-19"><em>w90 </em>3/15 axa 28</a>, le yevugbe me) Ne hamemetsitsiwo nya be nɔvinyɔnu aɖe le kpekpeɖeŋu sia tɔgbi nam la, anyo be woate ɖe eŋu enuenu akpɔe ɖa be aleke nuwo le edzi yimee hã.</p>
<p id="p43" data-pid="43" class="sb">25. Ɣeaɖewoɣi la, Kristotɔ si seselelãmekuxiwo le fu ɖem na la adi be yeaxɔ <strong>kpekpeɖeŋu tso seselelãmedɔdalawo gbɔ. </strong>Ne Kristotɔ aɖe alo eƒe ƒomea di be yeaxɔ kpekpeɖeŋu tso tagbɔdɔléleŋutinunyalawo, susuŋutinunyalawo, alo dɔyɔɖaŋuɖolawo gbɔ la, woawo ŋutɔ ƒe nyametsotsoe. Menye hamemetsitsi aɖeke ƒe dɔe wònye be wòakafu dɔdala alo dɔyɔƒe aɖe koŋ na ame aɖeke o. Ate ŋu ahe ameawo ƒe susu ayi nyati siwo le míaƒe agbalẽwo me, siwo na nuxlɔ̃ame tso dɔdamɔnu siwo mewɔ ɖeka kple Biblia ƒe gɔmeɖosewo o ŋu la dzi, alo adzro nyati mawo me kpli wo. (<a class="xt" data-xtid="55" href="jwpub://p/E:1988768/21-37"><em>w88 </em>10/15 axa 28-29</a>; <a class="xt" data-xtid="51" href="jwpub://p/E:1975287/1-13"><em>w82 </em>6/15 axa 25-29</a>; <a class="xt" data-xtid="51" href="jwpub://p/E:1975287/1-13"><em>w75 </em>axa 255-256</a>, ye katã le yevugbe me) Ne susuŋutinunyala aɖe ƒo susumedɔlélawo nu ƒu be woagblɔ woƒe kuxiwo na wo nɔewo ne yeaɖo <span id="page56" class="pageNum" data-no="56" data-before-text="56"></span>aɖaŋu na wo, eye Kristotɔ aɖe di be yeakpɔ gome le eme la, eya ŋutɔ ƒe nyametsotsoe, gake ne meɖɔ ŋu ɖo o la, ate ŋu aʋu go Kristo hamea me tɔ bubuwo ƒe nya ɣaɣlawo.</p>
<p id="p44" data-pid="44" class="sb">26. Hamemetsitsiwo nede dzesii be, le nɔnɔmeawo nu la, ɣeyiɣi ʋɛ aɖe koe yewoate ŋu azã atsɔ akpe ɖe ame siwo le seselelãmekuxiwo me tom la ŋu. Eya ta ele be <strong>woada asɔ be woate ŋu akpɔ ɣeyiɣi ɖe woƒe alẽkpɔkplɔdɔ ƒe agbanɔamedzi sia kple agbanɔamedzi bubuawo katã ŋu, </strong>esia ƒe ɖewoe nye beléle na woawo ŋutɔ ƒe ƒomea le gbɔgbɔ me, seselelãme, kple ŋutilã me gome, kpakple kpekpeɖeŋunana hame bliboa. Ɣeaɖewoɣi la, ame siwo ŋu wowɔ ŋutasẽnu ɖo le ɖevime la dometɔ aɖewo ahiã kpekpeɖeŋu geɖe wu esi nàte ŋu ana. Ehiã be hamemetsitsiwo naɖɔ ŋu ɖo. (<a href="jwpub://b/NWT/60:4:7-60:4:7" data-bid="40-1" class="b">1 Pet. 4:7</a>) Hamemetsitsi aɖewo kpɔe be anyo be yewoazã ɣeyiɣi ƒe agbɔsɔsɔ aɖe ko le alẽ siawo sasrãkpɔ me. Ðewohĩ abia be woasrã ame siawo tɔgbi kpɔ zi geɖe hafi woate ŋu ahaya, ne ate ŋu ava eme alea gɔ̃ hãe nye ema. Ne nɔvia te ɖe ŋuwò hele kpekpeɖeŋu dim, evɔ ɣeyiɣi boo mele asiwò be nàdzro nu me kplii wòade edeƒe o la, ekema ne ègblɔ dzideƒonya ʋɛ aɖewo nɛ hena kakaɖedzii be Yehowa lɔ̃e, eye nèxlẽ mawunyakpukpui aɖe si sɔ la nɛ, alo nèdo gbe ɖa kplii kpuie la, esia ana wòakpɔe adze sii be ètsɔ ɖe le eme na ye, eye be èlɔ̃ faa be nàkpe ɖe ye ŋu ale si nàte ŋui. Azɔ hã, ne èdzro Biblia me kpɔɖeŋu siwo ku ɖe ame siwo to nɔnɔme sesẽwo me le woƒe ɖevime gake wotsi va zu Yehowa subɔla wɔnuteƒewo ŋu me kple ame siawo tɔgbi la, ate ŋu akpe ɖe wo ŋu woakpɔe adze sii be nu ka ke mee yewoɖato le yewoƒe ƒomea me va yi o, yewo hã yewoate ŋu akpɔ dzidzedze.—<a class="xt" data-xtid="64" href="jwpub://p/EW:2001285/1-27"><em>w01 </em>4/15 axa 25-28</a>.</p>
</div>
</div>
<div id="section8" class="section">
<h2 id="p45" data-pid="45"><strong>Kpɔ Nyuie Ne Èle Kpekpeɖeŋu Nam Nɔvinyɔnuwo</strong></h2>
<div class="pGroup">
<p id="p46" data-pid="46" class="sb">27. <strong>Mele be wòadzɔ gbeɖegbeɖe </strong>be hamemetsitsi alo subɔsubɔdɔwɔla <strong>ɖeka nakpe </strong>kple nɔvinyɔnu si menye eƒe ƒometɔ kplikplikpli o be yeana kpekpeɖeŋui o, eye mele be eya ko nava zu ame si nɔvinyɔnu si <span id="page57" class="pageNum" data-no="57" data-before-text="57"></span>le srɔ̃ɖekuxiwo me tom la anɔ eƒe kuxiawo gblɔm na o. Dze legbewo ɖoɖo le telefon dzi hã le eme. Gake esia mefia be masɔ be hamemetsitsi naɖo dze kple nɔvinyɔnu le teƒe siwo ame bubuwo ate ŋu anɔ wo kpɔm nyuie le o, eɖanye le nɔvinyɔnua ƒe aƒe me loo, le hamea ƒe kpekpewo me loo, alo le gbeadzi o.—<a class="xt" data-xtid="65" href="jwpub://p/EW:2006687/11-11"><em>w06 </em>9/15 axa 26 mm. 7</a>.</p>
<p id="p47" data-pid="47" class="sb">28. Esia kpɔtɔ nye nya vevi: Mele be hamemetsitsi alo subɔsubɔdɔwɔla ɖeka nakpe kple nɔvinyɔnu <strong>si ŋu wowɔ ŋutasẽnu ɖo, ame si dzi nu te ɖo vevie, alo le susu bubu aɖewo ta, gbɔdzɔgbɔdzɔ sẽŋu aɖewo dze le eŋu o. </strong>Ele bɔbɔe wu be nyɔnu si le gbɔdzɔgbɔdzɔ ƒe nɔnɔme sia me la nana ta le tetekpɔ me, eye ate ŋu anɔ eme be dzodzro vɔ̃ aho ɖe eme ɖe hamemetsitsi si kpe kplii la ŋu. Be woaƒo asa na esia la, nunya le eme be ne woasrã nɔvinyɔnu sia kpɔ la, hamemetsitsi eveveve nanɔ yiyim le ɣeyiɣi vovovo me. Esia akpɔ hamemetsitsiawo kple nɔvinyɔnua siaa ta, elabena dzodzro vɔ̃ ate ŋu aho ɖe hamemetsitsi hã me ɖe nɔvinyɔnu si wòle akɔ fam na alo le nu xlɔ̃mee la ŋu.—<a href="jwpub://b/NWT/24:17:9-24:17:9" data-bid="41-1" class="b">Yer. 17:9</a>.</p>
</div>
</div>
</div>
